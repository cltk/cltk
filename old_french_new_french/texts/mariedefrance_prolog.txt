Qui Deus a duné esciënce
e de parler bone eloquence,
ne s’en deit taisir ne celer,
ainz se deit voluntiers mustrer.
Quant un granz biens est mult oïz,
dunc a primes est il fluriz,
e quant loëz est de plusurs,
dunc a espandues ses flurs.
Custume fu as anciëns,
ceo testimonie Preciëns,
es livres que jadis faiseient
assez oscurement diseient
pur cels ki a venir esteient
e ki apendre les deveient,
que peüssent gloser la letre
e de lur sen le surplus metre.
Li philesophe le saveient,
e par els meïsme entendeient,
cum plus trespassereit de tens,
plus serreient sutil de sens
e plus se savreient guarder
de ceo qu’i ert a trespasser.
Ki de vice se vuelt defendre,
estudiër deit e entendre
e grevose oevre comencier ;
par ceo s’en puet plus esloignier
e de grant dolur delivrer.
Pur ceo començai a penser
d’alkune bone estoire faire
e de Latin en Romanz traire ;
mais ne me fust guaires de pris :
itant s’en sunt altre entremis.
Des lais pensai qu’oïz aveie.
Ne dutai pas, bien le saveie,
que pur remembrance les firent
des aventures qu’il oïrent
cil ki primes les comencierent
e ki avant les enveierent.
Plusurs en ai oïz conter,
nes vueil laissier ne obliër.
Rimé en ai e fait ditié,
soventes feiz en ai veillié.

En l’onur de vus, nobles reis,
ki tant estes pruz e curteis,
a qui tute joie s’encline,
e en qui quer tuz biens racine,
m’entremis des lais assembler
par rime faire e reconter.
En mun quer pensoe e diseie,
sire, ques vos presentereie.
Se vos les plaist a receveir,
mult me ferez grant joie aveir ;
a tuz jurs mais en serrai liee.
Ne me tenez a surquidiee,
se vos os faire icest present.
Ore oëz le comencement !