Nero: Act IV 
 
 
 
 Actus IV, scena 1 
 
 
 UMBRA AGRIPPINAE 
 qua nulla melius caesa (nam merito
meo) 
at nulla peius, (nam scelere nati mei) 
qua nulla magis horrenda, vindictam fero.  2230 
matres, sed ulti a matribus caesos patres, 
et iussi, Orestes pius, et Alcmaeon pius
 
male sustulere: uterque sublatas luit 
insaniendo, vindices Furias tulit. 
at monstra monstrum superat hoc longe omnia.
  2235 
tibi, Nero, trimulo cecidit ex morbo pater:
  
at et ille partus tum meos, ortus tuos, 
prius execratus: posse nil nobis putans 
nisi execrandum, et publico nasci malo. 
at mihi maritus alter, at pro te, cadit;   2240 
cadit veneno, quia tibi prodest, tuo. 
tu facta pro te vindicas? pro te nocens,
 
non tibi. sed heu me, non nocens, plector tibi. 
caedere parentem (proh scelus) monstro libet: 
videre caesam (proh pudor) moecho vacat:
   2245 
ridere visam (proh nefas) scurram iuvat. 
inceste parricida, sic natum decet. 
mea membra tractas, alia vituperas, probas 
alia, intuensque mox bibis orborta siti. 
quin bibe cruorem, quem sitis; matrem ebibe.  2250 
 habere matrem nempe tam pulchram innocens
 
 tu nesciebas. nempe tam pulchram nocens  
habere non vis: non habes, matrem exuis: 
oneri est et odio, mater, et pulchra: o scelus. 
oneri putatur gratia, in quaestu ultio.  2255 
impune tanta, tot scelera? nec dum furis?
  
nec dum expavescis? imo nec sentis adhuc
 
dira Furiarum verbera, ardentes faces? 
sine metu adhuc est vita? sine cura quies? 
nec dum agitat animus tortor ac terror tuus,
  2260 
ille ille testis pectore retrusus tuo? 
agitabit; et te senties paenam tibi, 
te, gravius Eumenidibus et Nemesi malum. 
quin parricidae culleus vivo domus? 
comes canis, simiola, gallus, vipera?   2265 
mare lectus? illum sed nec absumant ferae, 
magis efferandae: nec mare scelestum abluat, 
ne polluatur: terra, sol, coelum, mare, 
nata unde cuncta, cuncta deficiant eum, 
matrem, unde natus, qui bene merentem necet.  2270 
mare fluctuantem, spiritus vivum abdicet: 
terra morientem, littus eiectum abnuat. 
at vivit, heu me, vivit in maius nefas.
 
age, matre caesa, quid nefas? quid non nefas? 
ego digna, fateor, ferre; at indignus Nero  2275 
inferre matri: at quid meruit uxor pia, 
tibi abdicanda? nisi satis non sit tibi 
illam abdicare: quin neci immeritae dare 
illam immerentem destinas: num non pudet? 
Poppaea suadet (nec pudet) scortum impudens:  2280 
mihi machinata, nunc et uxori necem 
male meditatur; sibi tuos spondet thoros.
 
nec illa, nec tu, nec Seneca tantum nefas 
tuto auferetis: adsum, et has taedas fero
 
pronuba iugales: non potero forsan nurum  2285 
servare sanctam, potero vexare impiam. 
 cremata, non humata, oberrabo undique.
 
nec te nec illam patiar immunes frui 
maerore nostro: perge, tibi chara omnia 
tu perde: Burrhus et Seneca nimiam fidem  2290 
merito luant: te Roma, tu Romam oderis: 
odium ruinas et paret utrique, et ferat. 
dii (si quid hominum cura sollicitat deos),
 
homines (hominibus siqua relligio in deos), 
Dis (siquid homines aut deos audis pios),  2295 
rapite Neronem, rapite rapientem omnia, 
odium deorum, Ditis onus, hominum luem.
 
 

 
 


 Actus IV, scena 2
 
 

 POPPAEA EXTERRITA, NERO EXCITATUS, UMBRA AGRIPPINAE
 

 


 POP. quo fugitis? an me vos fugitis? an
vos ego? 
Crispine coniux, nate Crispine, oscula 
libate ut olim: non licet? prohibet Nero,  2300 
ensemque iugulo condit infensus meo! 
servate, coniux, nate, servate: hoc licet; 
excipite comitem: vos vagas umbras vaga 
umbra comitabor. sed ut Agrippinam sequar 
fax urget illa, cogit et vultus minax.  2305 
quo ducis? etiam ad Tartara trahentem sequar. 
fax haec iugalis? vultus hic thalamos decet?

 NERO Poppaea.

 POP. sed vox unde, quae, quorsum sonat?

 NERO Sabina, thalamos cur reliquisti meos? 
tu me relinquis, sola solamen meum?  2310 
quo me fugis? quo te rapis? venio: mane. 
quis te excitavit metus?

 POP. Agrippinae furor: 
quis te excitavit furor? 
 
NERO Agrippinae metus. 
annon tubarum tibi pepulit aures sonus,
 
emissus inde, matris ubi tumulus meae?   2315 
POP. pepulit, tumultu bellicum magno canens. 
 
NERO migremus alio. 
 
 POP. scilicet cervus fugis
 
 
percussus: haeret vulnus, et arundo comes. 
 
NERO mutanda sedes. 
 
POP. non potest sedes nova
 
mutare mentem consciam caedis tibi.  2320 
NERO mihi facta caedes: vix tamen credo mihi 
potuisse fieri: poena docet actum; probat, 
cui testis oculus, animus: insomnem traho
 
noctem expavescens; trepidus opperior diem, 
noctemque cupio de die, trepidum ut tegat.  2325 
sic mihi timetur prodromus exitii dies. 
mare, littus, observatur aspectu gravi: 
et planctus aures flebilis pulsat meas. 
 
POP. matrumque planctus ego Latinarum audio.
 
 
NERO quis meque teque terror in somnis premit?  2330 
an umbra, et error? 
 
POP. umbra, sed qualis fuit
 
in scena Eriphyles aut Clitemnestrae. 
 
NERO faces 
mihi minitantes nonne Agrippinae vides? 
an video solus? 
 
POP. video minantes mihi. 
 
NERO tellus hiabit mihi. 
 
POP. mihi tellus hiat.  2335 
NERO videor cruentus. 
 
POP. et mihi cruentus sinu 
ensem meo recondis. 
 
 NERO in melius libet 
 
interpretari: somnio somnus levi, 
quos cogitabas de die, thalamos refert. 
thalamos perennes inferi aeterni docent.  2340 
plangunt Latinae Octaviae viduos thoros. 
regale resonans spondet imperium tuba. 
clarum ominatur nomen accensae faces. 
nihil, nisi umbram, obstare docet umbra obvia. 
ferrum ego recondam pace requiescens sinu  2345 
 tuo, Sabina: hinc inferi, planctus, tuba, 
fax, umbra, ferrum, cuncta tibi spondent bona. 
 
POP. sic dii deaque facite. mihi cedant bene. 
 
NERO promitto. 
 
UMBRA Domiti. 
 
NERO quis vocat? et unde est
sonus? 
 
POP. sonus e sepulchro Caesarum venit. 
 
UMBRA Nero.  2350 
NERO video sepulchri sponte patefactas fores: 
audio vocantem; et totus horresco. 
 
UMBRA Nero. 
 
 NERO materna vox est: cur vocas? quo me cies?
 
venio: sed umbra evanuit. quantum est malum, 
sine matre, nec cum matre tranquillo frui  2355 
potuisse regno! at ante nec curas pati, 
nec somniare solitus. at somnus mihi 
nunc nullus, illum aut somnium triste excipit. 
nocte antegressa, dum rego navem; excidit, 
extortus imo est clavus: excussus trahor  2360 
tenebras in altas, et meae uxori trahor 
ad loca, frequentes unde formicae volant: 
inde simulacra quanta circumeunt, premunt, 
qualia theatro posita Pompeii vides! 
clune inde verso in simiam, asturco meus  2365 
capite canoros edit hinnitus tamen. 
quam triste, turpe, somnium! 
 
POP. interpres tibi 
ero auspicata non minus, quam tu mihi. 
tibi mater, huius clavus imperii, excidit, 
quem Seneca adhuc et Burrhus extorquent tibi.  2370 
nox, cura, forma Octaviae tenebras refert: 
tenebrosa coniux coniugem in tenebras trahit 
infamiamque: nigra plebs nigrae favens, 
quasi provolantes alta formicae petunt. 
simulacra, gentes stupida se opponunt male,  2375 
postrema quamvis simiae carpant tibi, 
hinniet, et altum, et integrum imperii caput. 
clavum hinc tuum rape, rege: formicas malo, 
simulacra, tenebras, simias, merito obrue. 
 
 NERO Sabina, sis Sibylla: sed votum magis   2380 
quam verum et animus concipit, et actus probat. 
nam mihi dehiscunt Tartara; intentant faces
 
Eumenides, angues, flagra, tormenta undique. 
et Eumenidibus saevior mater furit, 
mihi quarta Furia, et quinta, mens intus mea.
   2385 
mihi ecce Ditis arbiter sedit triplex, 
adiudicavit vulturem, saxum, rotam, 
urnam, aquilam, hiante cum fame aeternam sitim.
 
Acheron dolores en parat, Phlegethon faces,
 
Cocytus eiulatum; et aeternum parat.  2390 
nec menti adhuc est, nec meae matri satis. 
o parce, mater: at petis poenas, dabo, 
requiris a me, an verius de me? dabo. 
do non ferendas: horror, aerumna, et tremor 
sum totus. an adhuc non placet poenae modus?
  2395 
quae terra condet? quod mare scelestum abluet? 
terra ima capiat: mare Styge inferna obruat.
 
 
POP. tibi parce, Caesar: pete deos: precibus lita 
homines deosque: per magos fiant sacra:
 
umbrae evocentur: victima manes pia  2400 
placentur. 
 
NERO homines ut ferant, dii non ferent. 
quin potius homines non ferent, ut dii ferant. 
homines deosque qui fugit, se non fugit. 
diis submoventur impii a sacris: ego 
praeconis illam conscius vocem horreo.  2405 
nec adire limen Vestae adorandum fero. 
in me tonare, cum tonat, timeo Iovem. 
 
 POP. prodigia narrant multa.
 
 
NERO prodigiis solent
 
nova nunciari imperia. 
 
POP. sol dubius stetit, 
coeptosne cursus, an Thyestaeos agat:   2410 
verso axe, medio de die perdit diem: 
stellae sub ipso quo viderentur die. 
 
NERO si perserveret, nil querar; in aevum occidat. 
 
POP. quin coena subito fulmine exarsit tua,
 
acsi vorax Harpyia praeripiat cibos.  2415 
NERO Harpyia mater fulmine ex nostro occidit. 
 
POP. enixa tortum mulier est anguem. 
 
NERO quid hoc? 
Iulia Neronem viperam enixa est sibi. 
 
POP. fulmine perempta est alia concubitu viri.
 
 
NERO quid fulmen iterum, nomen invisum, audio?  2420 
ni fulminata tu meo mirum: sed haec 
curet pater Tarpeius: hic superis labor.
 
ego magis homines quam deos metuo, mihi 
ne machinentur odia, et ex odiis malum. 
cura levis. ira lenta sollicitat deos.   2425 
nec caesa latrat, et minus mordet canis. 
at nunc et homines, et deos, et me mihi, 
sentio molestos: et homines utinam et deos, 
mecum perire sentiam: sed quod sat est, 
et hos et illos, et fugo, et fugio simul.  2430 
 
POP. potius utrosque qua reconcilies stude, 
nam spes utrinque. 
 

 
 


 Actus IV, scena 3
 
 

 Ingreditur Burrhus, dein Seneca, Sophronius Tigellinus, Fenius
Rufus. 

 

 at ecce te Burrhus petit.
 
 
NERO petit veneno, an caede? quid, Burrhe, expetis?
 
 
BUR. tuam salutem, Caesar, et matris tuae 
fugisse te fallacis insidias truces,  2435 
tibi gratulantur milites laeto impetu. 
 
NERO verene dicis, Burrhe? 
 
BUR. da, Caesar, manum 
exosculandam: testor hanc sacram manum, 
tam gaudet evasisse te matrem malam 
militia nostra, quam suis gaudet bonis.  2440 
NERO ergo age, viritim singulis dono minam,
 
posthac libenter principis in hostes pari
 
ut agantur animo: sed mihi infenso accidit 
mea incolumitas, nec potero tanto in bono,
 
nisi maestus esse: lacrymae invito fluunt.  2445 
BUR. quod voluit, et quod retulit, an quisquam fleat? 
 
NERO occidere volui, nolui occidi mihi.
 
 
BUR. malim ego, prior quicunque me caedat, cadat. 
 
NERO hac isset ipsa, nisi praeivissem prior. 
 
 BUR. prior ergo periit, militum applausu omnium.
  2450 
NERO at haec senatus ut ferat, timeo male. 
tu, Seneca, ad illos literas scribas meo 
nomine, scelesta ut tulerit insidias mihi; 
sed deprehensa, qua manum intulerit sibi. 
me purga, at illam asperge repetitis, novis.  2455 
. 
SEN. facile patrari, haud facile purgari potest, 
materna caedes: pareo Neroni tamen. 

 Seneca exit. 

 POP. quid adhuc severo tristis es vultu,
Nero? 
est quod triumphes potius, in tutum tuas 
laudes receptas: Hydra, numerosum malum,
   2460 
in matre monstro cecidit, aut Hydrae aemula. 
te dormientem sub dio, et puerum, draco
 
texisse fertur, strangulaturos fugans 
a Messalina et in necem missos tuam. 
at tu draconem, nunc vir, et vigilans, manu  2465 
magis auspicata te necaturam necas. 
 
 NERO memnini, ut mones. serpentis exuvias,
opus 
matris, et in auro textili armillam gero: 
cuius memoriae taedio abiicio, diu 
quam gestitavi. 

 Armillam proiicit. 

  POP. sic enim exosae decet   2470 
omnia aboleri, quae vel effigiem ferant. 
emancipatus nunc pupillarem exuis, 
tu servitutem, liber, et iuris tui. 
matrem reverito nunc licet quicquid libet. 
nunc a&Egrave;tokr&atilde;tvr imperas: non es puer,  2475 
vir vix es: ut sis vir, mihi votum; at negat 
Augusta: ne vir utique, magistri negant 
hic, ille: ne sis Iupiter, Iuno negat. 
cur differuntur, si vir es, thalami mei? 
an forma nostra displicet, Othoni placens,  2480 
quaeque tibi placuit? an triumphales avi? 
an verus animus? uterus in partum ferax? 
placet illa forsan uxor, aut nullam tibi 
datura prolem: aut potius Eucero dabit,
 
ludere perito tibiis Aegyptio?  2485 
mihi nuptiales pollicite, praesta thoros . 
praestare quid vis iam potes: non vis? volens, 
non potes? Othonem, si, Nero, linquis, sequar. 
 
NERO Poppaea, cupio, quod cupis, quam tu, magis 
quod cupio, dum conficio, paulisper sine.  2490 
Burrhe, viden&iacute; illam? quin meam dico? placet? 
Venerem, Dianam, Pallada, sub una putes.
 
laudes in una non vides omnes? quid est,
  
Burrhe, quod in illa mihi deest? 
 
 BUR. certe nihil,
  
nisi honestus animus. 
 
NERO nisi meus, dicas, thorus;
  2495 
quem feret. 
 
BUR. an ergo Octaviae sedem auferet? 
 
NERO auferet: et illi, si volet, caedem inferet. 
 
BUR. absit: repudii ratio quae tanti subest? 
 
NERO placuit: repudia nempe Caesaribus nova. 
 
BUR. at illa qua displicuit, id potius petam!  2500 
NERO quam proba, probetur matre; quam pudens, patre. 
alienus animus, forma deformis, frequens
 
adulter, alvus sterilis, an Burrho placent? 
 
BUR. plura petis: unum, caetera ut mittam, rogo. 
his non probatis pellere insontem placet?  2505 
NERO placet. 
 
BUR. ergo dotem redde in imperio
sitam. 
 
NERO quid ais? 
 
BUR. quid aiam, me, Nero, ne bis roges. 
sat est semel dixisse. 
 
NERO vix credo vales. 
fauces tumentes video: praeclusum audio 
arcto meatu spiritum: anginam putem!  2510 
an ulcus ut habes? 
 
BUR. habeo me, Caesar, bene. 
 
NERO at ego remedium faucibus mittam tuis. 
tu te quieti redde. 
 

 Exit Burrhus. 

  si mors
sit quies, 
reddam quietum; spritus altos premam. 
Burrho improbare, quod probat Caesar, licet?  2515 
libetque? tuto? impune? tolerandus mihi? 
nec bis rogandus? dotem, honestatem crepat? 
increpat? an audet? qui potestatem dedi,
 
nunc praepotentem sentio: solus regit 
illos suorum Caesarum dominos, dare  2520 
imperia, et eadem auferre qui assumunt sibi. 
caute auferendus. quid moror? morbo cadit, 
morbive cura, toxico? hac hostes eant. 
at qui cohibeat milites, quis nunc erit? 
 
POP. praetorianis praefice regendis duos: 
duos, in unum ne omnis exundet favor:  2525 
aemulus ut alter alteri, immineant sibi: 
sit spes ab uno, ab altero si fit metus. 
divisa vis, infirma. Sofronium tibi, 
Fenum in favorem militum et vulgi lege. 
ille tibi similis; prospera hic fama valet.  2530 
sic tibi cavebis, consules illis simul. 
 
NERO quam providenter! ille licet isto magis 
placeat, utrumque probo. Tigellinus comes 
sit Rufo; utrumque militum assigno ducem. 
uterque scitis, credo, quid nobis opus.
  2535 
nos hoc agamus, nequis ex usu suo 
quicquam unus habeat, quod sit ex nostro magis. 
omnibus egebit, omnibus quisquis praeest.
 

 Dimittit Caesar Rufum. 

  TIGEL. non Burrhus in
me vivit, aut obstat tibi:  
nec spes ut ille, specto diversas ego.  2540 
sola incolumitas Caesaris ob oculos mihi. 
praesens cavebis urbis insidias satis, 
at comprimendos exteros motus vide. 
en Gallias erexit ille ad res novas, 
cui grande nomen Sylla dictator dedit;   2545 
cui cura canos fecit ante annos; inops, 
atque igitur audax. cornua, ut pauper, gerit:
 
simulat quietem, dum temeritati locum 
reperiat: illi Plautus ex Asia pares 
animos, honores impares, magnas opes,  2550 
illustre iactat ex avo Druso genus. 
nec iste fingit otium, at priscos refert 
victu Quirites: Stoicum fastum fovet 
sectamque, praxin quae iubet, turbas facit. 
utrumque metuis; quod metuis, odio premas.  2555 
NERO age, mitte in Asiam, et Gallias, ad nos caput
 
utriusque qui perducat abscissum: monet 
astrologus, astra principi ubi signant malum,
  
visum cometen caede ut illustri expiem, 
minasque coeli a capite depellam meo.  2560 
procerum cometes sanguinem forsan sitit:
 
hauriet abunde; dabitur hinc illinc satis. 
sanguine minaces nobili extinguam faces.
 
 
 TIGEL. at Seneca nostris obviam studiis venit.
 
foenore Britannos durus exactor gravi  2565 
ad arma saevos egit, ut nunquam pari 
clade rueremus: millia quot illic neci 
data a muliere (proh pudor) ut illic mare
 
cruore nostro flueret: o Senecam bonum! 
at adhuc avarus auget immodicas opes:
  2570 
in se Quiritum studia convertit: suis 
villis et hortis vel supergreditur tua. 
laudem eloquentis vendicat soli sibi. 
nunc factitare carmina assuescit, tibi 
carmina placere ut sensit egregie aemulus.  2575 
at equos regentis vim palam obtractat tuam: 
voces canentis ludit: haec Senecam decent? 
acsi Quirina in urbe sit clarum nihil, 
quod non ab illo. at meta puerilis tibi 
decursa: robur, quo vales, iuvenem probat.  2580 
exue magistrum, instructus eximiis avis. 
 
POP. quid odia Senecae, quid studia, partes, opes 
memoras? id instar omnium: si quam cupis, 
abnegat, amandam at imperat, si quam fugis. 
me tibi, vigente Iulia, comitem tulit:   2585 
illa iacente, me tibi uxorem negat. 
servire Senecae (serva quam vilis fui!) 
id est placere Caesari: at Senecae gravi 
quod non in usu, id Caesari summo nefas 
in amore haberi: sic adhuc ferulam feres?  2590 
Seneca prematur, spongiae ut plenae solent. 
bene pastus aries aureum vellus dabit. 
opipara caena est ex saginato sue. 
Seianus ut avo, sic Seneca prosit tibi.
 
Pallanta Senecae iunge, qui nimias opes
  2595 
longa senecta detinet, et hostem meis 
thalamis Doryphorum: dives, horum haeres, eris. 
 
 NERO quam cuncta docte! Seneca, ne dubites, luet
  
durum magistrum: elatus in caelum, ruet. 
sed opus et arte est et mora: prudens, potens,
  2600 
nec facile casses nec cito in nostros cadet. 
at nostra coniux interim, sterilis, gravis, 
amota per civile dissidium domo, 
donata Plauti praediis, Burrhi aedibus,
 
inauspicatis. pulsa mox Capuam petat:  2605 
miles cohibeat, nequid attentet novum. 
capitale crimen tu, Tigelline, appara: 
servilem amorem vilis Euceri obiice: 
age quaestiones; fune, face, ferro exprime, 
ancillae in illam vera vel falsa annuant.  2610 
accitus ad nos peraget Anicetus ream. 

 Exeunt. 

 
 


 Actus IV, scena 4
 
 

 SENATORES IN CURIA, C. VIPSANIUS CONSUL, FONTEIUS CONSUL,
THRASEAS PAETUS, HELVIDIUS PRISCUS 

 
 C. VIP. moderator orbis Caesar has ad vos,
patres, 
dedit exhibendas litteras: illas legam. 
&igrave;dii me, daeque, quam pereo, peius velint
  
perire, si quid, quo modo, scribam, scio.  2615 
ut criminetur filius matrem, grave: 
gravius, ut illa hunc crimine infando petat.
 
non nisi dolenti filio mater perit: 
perit volenti, perdere immeritum volens. 
quid multa? mater (mater, agnosco, mea,  2620 
si mater, in me quae scelus strueret, fuit) 
in me, ministro sceleris Agerino, scelus
 
paravit, animo conscio, et eodem luit. 
percussor ille, et illa, percussi suo 
scelere: nec ullum scelus Agrippinae novum.  2625 
speravit illa iam diu nimium potens, 
populi et senatus dedecus, verba in sua 
totas cohortes militum abituras: tamen 
infensa vobis, militi, plebi, irrita 
dissuasit illis dona: sed vobis, patres,  2630 
periculosas struxit insidias, mea 
quas cura repulit: quin labor quantus mihi,
 
invidia quanta, ne sacrum irrumpens forum 
pro curia responsa legatis daret! 
quam Claudiana tempora inclament ream,  2635 
nil dico: sed tum sceleris est actum nihil, 
quod non ab illa: nunc prope absorptam mari 
audistis, et tum melius absorptam putem, 
quam scelere, quam vi, quam manu tandem sua. 
sed nec ego, nec vis, nec sua ipsius manus,  2640 
fortuna at illam publica extinxit. patres, 
statuite merita quod mea et matris ferent. 
 
 THRA. rumore Seneca vix bono ferri potest,
 
huic ordini qui talia&oacute;sed abeo silens. 
 

 Exiturus. 

 HELV. cynosura nostra cur abis, Thrasea?
 
 
THRA. quia   2645 
proferre nequeo quid velim; sed quod queam, 
nolo: ordo noster servit, oblitus sui; 
ad servitutem nata mancipia ut putes. 
si bene: periclum est; si male, scelestum loqui. 
 
HELV. at nunc pericli tute tibi causam facis:
  2650 
nec das initium, liberi ut simus magis. 
 
THRA. si me perimeret sibi refragantem Nero,
 
mihi gratularer, gratias illis agam 
qui blandiuntur Caesari: sed si Nero 
vel blandientes tollit, et tollet, mori  2655 
cur frustra oportet turpiter, vita frui 
cum liceret honesta liberos, lingua eruta? 
sermonem habebunt posteri de me: sed hos 
qua re meminerint, nisi trucidatos probe? 
occidere potest, non potest Thraseam Nero  2660 
laedere: quod audis, quodque naufragium refert,
 
quis fortuitum credat? aut adeo est hebes? 
tantumne mulier, naufraga an tantum audeat. 
unus cohortes Caesaris, classes, petat, 
perfringat unus? non probo: non est ita.  2665 
pietas in illo, facinus in nobis foret. 
nec ego Neronem culpo, sed Senecam magis; 
confessionem Seneca sic scribit ream? 
immanitate Nero superat omnem fidem, 
questumque. sed vos agite, sine Thrasea, ut lubet.  2670 
 

 Exit Thraseas. 

  FONT. decreta sic sunt:
nomine Neronis, deis 
 
ut supplicetur omnibus, et arae omnium 
omnes petantur: utque quinquatrus, quibus 
insidiae apertae, exinde ludis annuis 
celebrentur: huius ut sit omne aevum memor.  2675 
principis imago, Palladis imago simul, 
aurea locetur: sitque Agrippinae dies 
inter nefastos utique natalis dies. 
sic de Nerone sospite senatus tulit. 
 

 
 


 Actus IV, scena 5
 
 

 OCTAVIA PROFUGA. MOX SENECA 

 
 OCT. nata in miserias, quid querar? quid
non querar?   2680 
queri iuvaret, si queri quicquam iuvet: 
et facile, si fas: obvia querendi seges; 
sed messis interclusa: cum pressit malis, 
quis, nisi tyrannus, flere quod fecit, vetet? 
magis an inundet me dolor, dubium, an timor:  2685 
timor an dolores augeat, an abdat magis. 
de matre, patre, fratre iam vetus est dolor. 
nocens nocentem sustulit matrem pater: 
fratri dedit venena, cum fratrem dedit. 
dedit maritum mihi, sibi mortem dedit.  2690 
nec mihi maritus, qui velit amari, datur, 
sed amaritudo exosa, quae cor exedat. 
nec nuptiarum, at funeris primus dies. 
nisi luctuosum, triste, funestum nihil. 
nihil est Atridae filia, et Orestae soror,
  2695 
deflens utrumque, si meos luctus putem; 
miseranda, misera, nata, soror, uxor quoque: 
nata, soror alios; se queritur uxor magis. 
ancilla domina potior, Acte ausa est nefas, 
actamque de me docuit: illam autem expulit,  2700 
imo et me et illam, nupta in uxoris necem 
Poppaea: sed adhuc aliquid horresco amplius. 
amplius an aliquid? an metus omnes mala 
vicere nostra? an timeo ne moriar? nec hoc: 
pellar? nec illud: pulsa ne crucier? nec id.  2705 
sed crimen omni gravius exitio mihi. 
modo crimen absit, adsit exitium mihi. 
exitium et aderit, cum sit exilium imminens. 
pallere nullo crimine, scelestum nihil 
conscire, murus aeneus habetur mihi.   2710 
sortem at veretur innocens, legem nocens. 
sed crimen absit; deprecor hoc unum deos. 
 
 SEN. Augusta, quo te fata lugentem trahunt?
 
 
 
OCT. nos, Seneca, fugimus; tu philosopharis domi. 
sed num philosophi sic in uxores docent,  2715 
pellere pudicas, capere meretrices domo? 
itane docebas? itane discebat Nero? 
nequiter uterque; uterque nequitiam luat. 
monstrum est philosophicus aulicus: neutrum puto,
 
uterque qui vult esse: conveniunt male.  2720 
me Capua, sed te curia potentem capit. 
nec illa me, qua cepit Annibalem, capit.
 
sed ista, te tutare, ne captum enecet, 
ut odore dulci pardus allectas feras. 
sed tibi, sed illi, sed melius urbi velim.  2725 
modo bona fama, castitas, pietas, pudor, 
mecum miseriae, supplicia, mortes eant. 
 

 Abit Octavia. 

  SEN. ( solus ) o
digna summis laudibus, thalamo Iovis;  
indigna tantis cladibus, factis feris; 
vincis philosophos faemina, virago viros.  2730 
testare fugiens exules tecum deos, 
nihil hic relinqui, nisi stuprum, caedem, scelus. 
illam ista ferre cum video, quae spes boni? 
vires, ut olim, haud artibus nunc sunt bonis.
 
amotus alter, ad bonum qui dux erat:  2735 
ego morte Burrhi infringor, ut ne sim potens. 
ad nequiores nequior vergit Nero. 
me criminantur, quibus honestatem libet 
calumniari: crimina haec produnt mihi, 
quibus ulla honesti cura; qui (pudor est loqui)  2740 
quam pauci in aulo; imo quam nulli: pius 
aula exit: exi, Seneca, et in temet redi. 
non quaero latebras: non abeo inermis, fugax:
 
sint salva reditu signa: referatur gradus.
 
ab urbe in orbem redeo: patria orbis mihi.
  2745 
pars magna deseratur; at maior manet. 
nec summa, nec sors infima probetur tibi; 
periclitari summa, contemni infima. 
consiste citra: sit potestati modus, 
authoritati terminus: ne sis onus  2750 
pendens, ut aliis, sic tibi nimium grave. 
descende caute, ne parum cautus cadas. 
fortuna magna servitus magna est: fuge,
  
fuge magna. coge temet: ut tu sis malus, 
numerus malorum ne faciat: in te redi.  2755 
 est aula ludus; ludit, illudit: vide.
 
 
est aula Siren; cantat, incantat: time. 
est aula cavea; claudit, includit: cave. 
est aula hyaena; comprimit, perimit: fuge. 
aut aula nihil est, aut scelus, fucus, dolus.  2760 
paucos beavit, perdidit plures: sed et 
hos quos beavit perdidit: ab aula redi. 
sic, Seneca, sentis aulice? ferendo probra,
  
grates agendo. tam diu, nimium diu, 
ego vixi in aula: praemia reporto duo,  2765 
et paenitere, et sapere: peccatum est satis,
 
satis aulicatum: vive tibi, Seneca, et sape. 
colere potentes, dulce inexperto; sed est 
experto amarum. vel metum fert, vel malum. 
quid imperantis gratia? aestiva est quasi  2770 
aura, mare placidum, somnium, lunae status.
 
Nero ignis instar: nec prope habita, nec procul. 
cui fulminata est Iuno, num parcet tibi? 
en saevientis cerno flagrantes notas. 

 Nero cum Plauti capite in manibus. 

 NERO venistin&iacute; hem cognate, et
imperii aemule?  2775 
salve imperator: quin Nero posito metu 
coniugia maturare Poppaeae parat, 
dilata te terrente? quin pellit thoro 
quamvis modestam Octaviam, et populi gravem 
studiis, et alto Claudiae titulo domus?  2780 
en Seneca, Plautus venit: at truncus quidem; 
et gratior, quam Plautus in scena histrio.
 
 
SEN. horresco: tanta decuit in tantum virum? 
 
 NERO agnosco: quantus! at capite nunc est minor.
 
tantusque, cernis, venit in nostras manus.
  2785 
at ei, fatebor hercle, tam grandem viro 
fuisse nasum nescii: o quantus fuit! 
diadema nostrum forsan hoc deceat caput. 
imo hic triumpho; laurea cingo caput. 
 
SEN. civica corona cive servato datur,  2790 
non caeso. 
 
NERO at hostis lauream caesus dabit. 
 
SEN. num Plautus hostis? 
 
NERO Plautus, et quisquis
mihi 
praeripere cupiat lauream, sic, sic eat. 
 

 Caput proculcat. 

 SEN. nec multa medicum funera, nec altum
decent 
supplicia multa Caesarem, patriae patrem.
  2795 
NERO medicum severum intemperans aeger facit. 
miser misericors, facile qui parcit, petit. 
an deceat hoc me nil moror: satis est, licet. 
 
SEN. aegre vel aegros urere medentes solent: 
curare, non secare, clementes volunt.  2800 
 NERO putrida vel illis membra resecantur, magis
 
contagiosa, reliqua ne tabem trahant. 
 
SEN. pars melius aegris aegra, quam nulla haereat.
 
 
NERO pars aegra sanis secta dat sanos magis: 
strumam execare liceat, et deceat malam.  2805 
tollit inimicos. 
 
SEN. reddit inimicos magis.
 
Augustus astra et gloriam clemens tulit.
 
 
NERO triumvirorum tabula quam clemens docet.
 
 
SEN. Cinnae pepercit. 
 
NERO Cinna parcentem dolo
 
voluit recente perdere. 
 
SEN. pepercit tamen.  2810 
NERO at hunc senatu movit assensus patrum.
 
 
SEN. graviora sunt haec ludibria, quam sunt mala. 
 
NERO quicunque vel suspectus, imperium mihi 
vel velle somno tollere, peribit prior. 
 
SEN. utcunque caedas plurimos, illum tamen,
  2815 
qui surrogandus, caedere priorem nequis. 
 
 NERO &igrave;utcunque caedas plurimos, illum
tamen, 
qui surrogandus, caedere priorem nequis?&icirc; 
mentem efferatam frangis hoc dicto: nequit 
successor interire, nisi strage omnium.
  2820 
at illa strages omnium o utinam irruat. 
 
SEN. quin tua perenni sobole fundetur domus. 
 
NERO Poppaea quam det. 
 
SEN. imo quam coniux tua. 
 
NERO sterilis. 
 
SEN. quod annus non dedit, plures
dabunt. 
 
NERO infesta. 
 
SEN. amoris solus est adamas
amor.  2825 
 
NERO invisa. 
 
SEN. amorem vincet alienum
fides. 
 
NERO suspecta. 
 
SEN. non convicta. 
 
NERO sed coniux mea 
 non pura modo sit labe, sed labis metu.
 
  2830 
 
SEN. quis suspicatur?

 NERO Caesar; et pepulit ream.


 SEN. populus gravatur.

 NERO populus id curet.

 SEN.queri  2830 
ubique vulgus audias.

 NERO vulgus leve.
 

 SEN. grave, quod queratur: per merita divi patris,
 
per studia populi, per sacram imperio manum, 
per coniugales te deos, Caesar, precor,
 
prius audiatur, post repudietur rea.  2835 
 
NERO age, revocetur: sed Tigellinus ream 
si quaestione facta in ancillas probet, 
peius peribit, et loco, et poenae modo.
 
 
SEN. nunc causa, Caesar, si vacat, agatur mea.
 
octavus agitur annus imperii tui,  2840 
decimusque quartus, quo tuae admotus spei, 
opes, honores fero redundantes; nihil 
faelicitati, nisi modus, ut absit meae. 
exempla magna haec, non meae, at sortis tuae. 
secretum Agrippae suave Mitylenes dedit  2845 
Augustus; ipsa in urbe peregrinum otium, 
Caesare ferente, agente, Mecoenas tulit: 
in bello Agrippa, in pace Mecoenas comes, 
utrique magnis magna pro meritis bona. 
merita mihi minora, maiores opes.  2850 
novus anteivi nobiles, proceres, eques. 
fateor: sed ista dona sunt, Caesar, tua. 
mensuram uterque implevimus; quantum queat 
princeps amico dare, dabas: quantum queat 
accipere amicus, principi acceptum fero.  2855 
incumbit hinc mihi invidia, sed te minor. 
en peto levamen, de via fessus, senex, 
vel levibus impar muneribus: istas opes 
tuos in usus auferat quaestor tuus. 
nec pauper inde, sed magis liber, tibi  2860 
reddam illa, quae fulgore perstringunt suo. 
villis et hortis quod vacat, id animo vacet. 
tibi tot per annos regimen invictum, et vigor 
superest: amici consilia dabimus senes, 
quanquam vacantes: me quod ad summa auxeris,  2865 
qui modica tolerem, cedet in laudes tuas. 
 
 NERO responsa subita, Seneca, docuisti dare.
  
senibus remisit otium Augustus senex: 
at conglobatis exuit neutrum bonis. 
at magno bello (sic opus) meriti: haud minus,  2870 
ratione puerum qui fovet, iuvenem instruit. 
aeterna merita et munera Neroni tua. 
tibi multa per me; sint licet plures tamen 
plura tenuerunt, sed tibi haud quaquam pares. 
te ditiores esse libertos pudet.  2875 
quin charitate primus, es primus loco? 
tibi constat aetas; ego spatia regni tero 
prope prima: si qua lubricus pecco, regis. 
si me relinquas, si tuas reddas opes, 
et mea tyrannis, et mea feretur fames,   2880 
non tibi quietus animus, aut lucri modus. 
sit continentis magna laus; non est tamen 
sapiente dignum, dedecus amico suo. 
unde parat, inde gloriam ut captet sibi. 
quid plura? si te, Seneca, tu debes mihi,
  2885 
ne te indigenti subtrahas: Atlas polo 
subducat humeros, Herculem pondus prement. 
cape signa amoris, oscula, amplexum, manum. 
citius peribo, Seneca, quam noceam tibi. 
 
SEN. perpetua velit haec Iupiter nobis bona.  2890 
NERO confide, fruere. 

 Seneca dimissus exit. intrat Anicetus. 

  sic odia blandis tego,
 
 
sic natus, assuefactus. en alter venit 
Anicetus, odio iam gravi, at forsan levi 
post facinus illud gratia: facti gravis 
minister, acsi exprobret, aspectum gravat.  2895 
nec debitori creditor gratus venit. 
eo usque laeta merita, dum exolui queunt. 
ubi anteveniunt, odia succedunt magis. 

 Ad eum convertitur. 

 operae prioris quam memor, non est
opus 
referam, Anicete: solus auxilium, salus,   2900 
vita, incolumitas; matris insidias meae 
solus fugasti authoris in dirum caput. 
locus haud minoris gratiae en instat; thoro 
Octaviam si pellis infensam meo. 
nec opus, ut olim, est aut manu aut telo: struprum  2905 
fatere rebus utile novandis tuum. 
occulta primum praemia in praesens feres: 
maiora deinde, quoque secedas, loca 
amaena: mortem, si negas, merito feres. 
 
ANIC. priora scelera quam facile iussu tuo  2910 
fuit peragere! nunc quod imponis, minus 
difficile: scelera me mea, ut pergam, monent: 
nec me modo scelus, magis adhortatur salus. 
fingam, fatebor plura, quam Caesar, iubes. 
facta approbavi: dicta ne dubites mea.  2915 
stuprare corpus non licet? nomen licet. 
 
NERO age, quaestioni, quam Tigillenum vides 
agere in ministras, confitens asta reus. 
 

 Intrat Tigellinus cum Pythia. exit Nero. 

 
 
 

 &lt;Actus IV, scena 6&gt;
 
 

 TIGELLINUS, PYTHIAS, ANICETUS 

 
 TIG. iam torta satis, ancilla, quin prodis
ream? 
 
PYTH. dominamne prodam famula? 
 
TIG. si domina est nocens.  2920 

 PYTH. at innocentem? 
 
TIG. prode; vel coget dolor.
 
 
PYTH. non coget ullus ut probam prodam dolor. 
 
TIG. hos mulier animos? 
 
PYTH. mollior, at animus mihi. 
 
TIG. huc aliquis ignem. 
 
PYTH. flamma purum aurum probet. 
 
TIG. adulterinum potius. 
 
PYTH. et adulter quis est?  2925 
TIG. Eucerus. 
 
PYTH. adde, servus. 
 
TIG. et adulter tamen. 
 
 PYTH. mentitis ima, saeve quaesitor, gula.  
corvum columbae, et agnae aprum, cervae lupum,
 
satyrum Dianae, Palladi Stygium canem 
coniunge pariter, ac herae servum meae.  2930 
TIG. mammae applicetur ignis. 

 Uritur mamma 

 PYTH. o, quid vis loquar? 
 
TIG. loquere; quid illa? 
 
PYTH. casta, divina, innocens. 
 
TIG. quam mater ipsa, credo. 
 
PYTH. quam nemorum dea,
 
quam Vesta. 
 
TIG. perstas? alteram ure. 
 
PYTH. o, quod loquar? 
tam casta. 
 
TIG. quam tu virgo. 
 
PYTH. quam coniux potest.  2935 
sunt castiora muliebria dominae meae, 
quam, quo innocentem laedis, os illud tuum. 
 

 Faciem conspuit. 

  TIG. os obstruatur
turpe. sed testes probant 
  
multi, quod una pernegas. 
 
PYTH. ergo quid est, 
quod quaeris ultra? 
 
TIG. conscia ut damnes ream.
  2940 
PYTH. damnate tortor, nec domina sceleris rea, 
nec conscia ego sum: testis etiamnum quis est? 
 
TIG. quae servierunt caeterae. 
 
PYTH. an servis fides 
in dominam habetur? 
 
TIG. non habent servae fidem? 
 
PYTH. habent? in illam quam decet, cur non habent? 
fidemque falsis cur habes, si non habent? 
 
TIG. quid tu ergo? domina? tibi fides? an non fides?  2945 
PYTH. sum serva, sed cui charior vita fides. 
 
TIG. quis credat? 
 
PYTH. illam quisquis intactam sciat. 
 
TIG. intacta Amazon. 
 
PYTH. carnifex, rides? 
 
TIG. tace. 
 
PYTH. non taceo. 
 
 TIG. linguam evello ni taceas: taces
 
dicenda, sed tacenda proloqueris procax.  2950 
 
PYTH. nempe illa petulans quae Tigellinus velit. 
 
TIG. quaeque expriment tormenta, fax, ferrum, fames. 
 
ANIC. imo insolenter ista mittatur procax: 
ingenii et animi captat hinc laudem sui. 
 
PYTH. cruenta spolia: laus tibi talis. 
 
TIG. tace.  2955 
 
PYTH. torta, quia tacui. 
 
TIG. non taces? linguam erue. 

 Intercedit. 

 ANIC. imo audienda, ut audiat quae nunc feram.
 
suspicio valeat, quae parum in servo valet. 
a me, fatebor egomet, hoc omne est scelus. 
vidi Neroni Octaviam exosam suo:   2960 
odium mariti struit ad uxorem viam. 
vidi marito coniugem infensam suo. 
infensa quid non in virum coniux struet? 
vidi modestam fronte, miserandam tamen. 
misera, modesta pellicit amores meos.  2965 
me vidit illa classis eximium ducem: 
socianda classis spem novis rebus dedit. 
vidit novercam ut abstuli. ablatam sibi 
gavisa: ab illo charior facto fui. 
vidit potentem, vidit et amantem sui:   2970 
amans, potensque a faemina quid non ferent? 
vidimus utrique, utrique miscuimus dolos, 
consilia, vires, corpora: quid ultra potest? 
sed illa, dum res exigat, ut artes tegat, 
partus abegit. 
 
 PYTH.euge, sis mendax memor   2975 
partus abacti; et sterilis exacta? haud pudet? 
 
TIG. pro sterili habetur, cuius haud partus patet. 
 
PYTH. at ille, ut illam! 
 
TIG. quin taces? nondum satis 
probantur ista? an nescio quid sit satis? 
satis est, superque: liber, ultro, in se, reus  2980 
fatetur: hanc vos rapite; nos Caesar manet. 
 

 
 


 Actus IV, scena 7
 
 

 NERO, UMBRA AGRIPPINAE, VOX INTUS, POPPAEA, TIGELLINUS
 

 
 UMB. Nero. 
 
NERO quo vocamur? quis vocat? 
 
UMB. mater. 
 
NERO scio. 
venio: quid hoc est? in foro expositus puer? 
 
 In puerolum impingit exiens. 
 
scitus puerulus: scripta quid narrat novi
 
tabella? NON TE TOLLO, NE MATREM AUFERAS.  2985 
quin tolle, ne te tollat, ut tolli times: 
si te abstulisset ille, non exoneres. 
hunc tollat aliquis. 

 Aufertur puer. 

 VOX sustulit matrem Nero. 
 
NERO puta sustulisse: quisquis es, non te peto. 
 
VOX matrem interemit. 
 
 NERO quid tua? matrem tuam
  2990 
non interemit, sed suam: non te sequor: 
nec enim fatebor ista quam doleant: probra 
agnita videntur, si doles; si non doles,
 
spreta exolescunt: ingenia inanis dolor 
irritat otiosa: crebrescet magis   2995 
fama, ubi vagantur paena: contemni probra
 
probris medela est: non pudet. animo meo 
nil magis habeo laudare, quam quod nil pudet.
 
sed adhuc quid illud? 

 Culeus in statua suspensus. 

 culleus statuae meae 
assuitur? et ego meritus in eundem insui.
  3000 
sed utrinque quid tabella proscriptum dedit. 
 

 Tabella inscripta. 

 N&#176;rvn,
&Eacute;Or&#176;sthw, &Eacute;Aklma&#164;vn mhtrokt&Ograve;noi.
 
qui venit illis, veniet et nobis furor? 
QUIS NEGET AENAEAE MAGNA DE STIRPE NERONEM?
 
SUSTULIT HIC MATREM, SUSTULIT ILLE PATREM.   3005 
ego morte, at humeris ille: placet &#182;irvn mihi 
epigramma: veneat author: hanc laurum ferat. 
 

 Culeum. 

 tollam ego vel illum, patrem ut Aeneas
tulit, 
medios per ignes: perdam ut uxorem tamen.
 
Poppaea sed quid territa exiliit foras?
  3010 
 

 Provoluta genibus. 

  POP. non sunt in illo
res loco, Caesar, meae  
de coniugali ut tumida concertem thoro 
(quanquam o, sit ipsa potius id vita mihi), 
sed ipsa mihi iam vita in extremum locum
  
adducta, saevis aemulae servis meae  3015 
Octaviae petita, qui nomen sibi 
populi indiderunt; pace tentarunt ea, 
bello evenire publico quae vix solent. 
revocata postquam Octavia, frequentes ruunt, 
bacchando resonant, undique effigies meas
  3020 
tractas, iacentes proruunt, caeno obruunt, 
at siqua imago Octaviae affulsit, gerunt 
humeris ovantes, floribus spargunt, foro
 
templisque statuunt: clamitant, fremitant, strepunt 
nescio quid, ipsi nesciunt; me, te crepant,  3025 
illam, aulam, et arma, tela, ferrum, ignes crepant. 
nec liber ille est, libere qui non fremat; 
imo licenter obstrepat, dicat male. 
fera turba verum percrepat Martis genus;
 
pulsosque reges memorat, et fractos duces:
  3030 
memorat tyranni saeva Tarquinii stupra,
 
decemviri mox Appii, arbitrio gravi 
Quiritum ut ille pulsus, hic caesus +vati.+  
vis turbulenta nomine vocatur novo, 
Romana virtus: imperat populus; iubet  3035 
quam odit repelli; cui favet, recipi iubet, 
furor furorem promovet;. eundo furor 
vires adauget; armaque ministrat furor. 
nolens volenti cogitur, currit volens. 
 gerit arma turba, nescia quid armis gerat.
  3040 
arma illa contra principem sumi liquet. 
nec animus, at dux iam deest: nec dux diu 
deerit novandis rebus: alioqui meum 
quod crimen? animum cuius offendi uspiam 
an quia datura Caesari verum genus,  3045 
Aegyptii tibicinis spurium suo 
malit reponi populus imperio? tuis 
si rebus id conducat, age, dominam libens 
accerse, non coactus: aut potius tuae 
securitati consulat iusta ultio.  3050 
aliquid tulere, Octaviae dum spes fuit 
redintegrandae gratiae; haec spes si cadat, 
illi maritum, et dotem in imperio dabunt. 
fave, Nero, mihi. mihi, tibi, Caesar, cave: 
vel pignus utero quod tuum gestem meo.  3055 
NERO Poppaea, noli genibus advoli meis;
 
quae semper odiis, nunc atrox urges metu; 
accendis odiis odia, multiplicas metu 
metum: eius odia meus amor vincat; metum 
in me fides expellat: an populum times?  3060 
est, est timenda multiceps Hydra: Herculi 
non est timenda: at unicum si sit caput, 
quam facile lueret! unicum o utinam foret,
  
unicus ut ictus amputet. an audet procax 
bellare cum diis infimi proles luti?  3065 
o fulminati quin ruunt montes? ruent. 
igne subigenda est Hydra, si ferro nequit.
 
ferro, ruina, et igne subigatur. furit 
populus in armis? arma furiosum premant. 
 
 POP. at multitudo tanta qui reprimi potest?
  3070 
NERO fidelem adoptat hic Tigellinum labor. 
inerme vulgus miles armatus premet 
facile. 
 
POP.facilius forte multi unum prement, 
quam reprimet unus plurimos: forsan prius 
aulam cremarint ignibus. 
 
TIG. iacta alea.
  3075 
 &#167;mo&Euml;
yan&Ograve;ntow ga&#155;a mixy&AElig;tv pur&#164;. 
 
NERO &#167;mo&Euml; d&#162; z&#171;ntow: unica haec clades mihi 
quod clade nulla, nisi Britannorum procul, 
mea claruerint tempora, ut nostri memor 
aetas futura nos canat: at aderit dies,  3080 
quo face ruinas, sanguine extinguam faces.
 
interea in illos militum immissi globi, 
demoliantur, proruant, rapiant, necent. 
agite, ite in illos; ite, praefecti truces. 
 
POP. at concitatrix illa, turbarum caput,  3085 
nova meditari, Caesaris abuti thoro, 
iam nota, iam notata, num tuto auferet? 
tumultuosa ut concitet turbas novas? 
causam mali praescinde, ut exscindas malum. 
populo sororem iam aufer, ut matri prius   3090 
fratrem abstulisti: tutus exinde imperes. 
 
NERO grave stirpe natam Claudia claris avis,
 
grave imperantem, coniugem ut tollam, grave. 
 
POP. tollas ut illam, quae gravis, non est grave. 
 
NERO hinc odia populi; at oderit populus licet,
  3095 
dum metuat: ego quam diligi, metui velim. 
Poppaea suadet, pellicit: populus fremat, 
rumpatur: age, pellatur hinc coniux procul
 
in Pandaterias insulas; pulsa occidat. 
Poppaea mihi dum luceat, coelum occidat.  3100 
 

 
 
 

 Chorus &lt;4&gt;
 

 NEMESIS 

 urgent fata tyrannidem.
 
tam trux nulla tyrannis est, 
quam mentis male consciae. 
nemo terret, at haec timet: 
nemo cum sequitur, fugit:  3105 
nec se, si reliquos, fugit. 
nec se, cum fugit, effugit. 
haec, haec, ut Stygius canis , 
ira, luxu, odio triceps. 
haec, ut tres furiae, invidens,  3110 
ulciscens, cupiens male. 
ut Ditis tria flumina, 
ardescit, dolet, eiulat. 
urgent multa foris mala; 
intus plura premunt reum.  3115 
testes mille sinu gerit, 
nec se iudice solvitur. 
pallescit, tremit, aestuat, 
horrescit, fremit. exedit 
cor curis miseris suum:  3120 
in somnis vigilat, putat 
factum, quod fieri potest. 
totus fit dolor, et pavor: 
totus suspicio, et furor. 
exosus superis, sibi,   3125 
optat saepe mori, et timet, 
et vivens moritur tamen. 
mox vult, quos voluit mori, 
vivos, nec revocat tamen. 
tantum mens mala fert mali.  3130 
 
 
 
 
 
	 Gwinne 
	 Neo-Latin 
	 The Latin Library 
	 The Classics Homepage