Simonidea, 1806 
 
 
 
 PRAEFATIO AD POEMATA LATINA 
 
 
Si prolixior quam par est videatur praefatio, paucis 
habe, lector, rationem. Brevissimo quidem operi insisto, 
me contra detrectatores meos, parum cognitos, defensurus. 
Nulla enim aetas aut magis superbum aut minus arrogantem 
tulit. Est in Gebiro meo quod dolet pudetque scripsisse: 
in altera editione scriptum celare aut praetermittere 
dedignabar. De laudibus Bonapartis loquor. Quis autem, 
ut illustribus exemplis utar, Ciceroni vitio vertendum 
cenceat, quo auctore tuam equestrem, eamque in rostris 
deauratam, Senatus, ut nemini antea, Marco Lepido, 
poni decreverit; cum eiusdem postmodo scelus amentiamque 
vir ille prudentissimus ac civis optimus S C compresserit. 
Iuvenem virtute bellica praeclarum iuvenis laudavi; 
mendacem, sicarium veneficum, eo tempore pauci comperuerant: 
nobis haudquaquam notum aut etiam suspectum erat. Has 
laudes postea vellicabant, quibus non ita Bonapartis 
essent quam nostrae graves. Si quem etiam horum minorum 
aliquid offendit, iam ista deseruerit; iam aetas omnia, 
iam dies mitigarit. Cic. pro Cael . Fortes bonosque 
comprobavi; insolentes, invidos, imperiosos, odi atque 
execror constantissime. Eosdem paene crederem Gallos 
esse, de quibus Plinius, Nec aliter concitantur, ait, 
quam Phrygii solent, tibicinis sono , semiviri, et ex 
 imperio furentes . Impietas erga deos in patriam celerrime 
descendit: in deos nulla solos est. Vos autem qui satellites 
mavultis esse quam milites, subdit quam cives, rude 
donati, cruce digni, in pristinam servitutem, quo ingenium 
indolesque devocarunt, collapsi iaceatis. 
Mirentur qui me norunt condiscipuli, cur Jamesium, tantopere 
laudaverim: qui ignorant, cur Caninium tetigerim. Primum 
ad hunc me verto. Satiricos obscurae atque infimae 
sortis, in optimos viros et in poetas praestantissimos, 
ridiculis laudibus subdolus incitabat; inter alios 
nebulonem nescio quem, Iuvenalis sordibus postmodo 
obvolutum, et multos annos obeso nare ibidem delitescentem. 
Huius et similium ea nequaquam merita sunt, ut ipsorum 
a me nomina, si forte pervenerint, conserventur victum 
quaerentium partim quotidianis morsibus, partim menstruis 
 soporandos equidem noram, neque offam tamen obieci. 
Nunc ad Jamesium. 
Solus, aetate studiisque provectiorum, neminem flagris 
eius subieci. Neglegentiorem satellitem maiestas eius 
aegerrime tulit. Nocte intempesta aliquando excubui, 
libros terens quos interdiu neglexeram; dies enim saepenumero, 
venando consumebam, aut fundam iaciendo, aut pugnis 
agrestibus conserendo manus. Haec per se ipsa non tam 
ingrata erant Jamesio miti homini, at qui puerorum 
audacia, nec non protervitate quadam, mire delectatus 
esset quam quod leges eius institutaque pili facere 
videremur. Tum toga correpta, tum frons adducta; tum 
Clodios nos et Catilinas insecutus est, ultimoque supplicio 
adfecit. Me schola nec opinantem, neque admonitum dimisit; 
nihilominus eum Uptonae agentem adii, et dexteram ipse 
ultro ac bene receptus obtuli. 



 
 ODE 
BELLUM HORTATUR 


Quid morae nectis, miser heu Britanne! 
Quid? fidem speras ubi Gallus hostis? 
Vae reclinantis pudeat! tuorum 
        Immemor audis? 

Surge; quid cessas? patiare Corsum, 
Ut Canopeio cumulata campo 
Arma proiecit, rapere insolentem 
        Pace sub ipsa? 

Forsitan caros nimium penates 
Respicis: caros tueamur armis. 
Quid licet Romae Fabius morando 
        Restituit rem: 

Nonne pugnando potiora gessit 
Miles in Gallos, male perduelles: 
Nonne rivalem tuus occupavit 
        Dignior aulam? 

Nonne pugnando potiora gessit 
Marlburus, campos repetens Batavos; 
Nonne, cum lenta sanie fluebat 
        Turbidus Ister? 

Quis fuit nescis, ubi vis Iberum 
Fracta per Calpes freta tunderetur, 
Qui retrectantes laniata membra 
        Classe recepit? 

Nec minor, iam nunc, domitor tridenti 
Fultus est Nelso: quoties sub illo 
Horruit vastum pelagus, regente 
        Fulminis iras! 

Littori vinctas Phario carinas 
Vidit, et ridens Agite o Britanni 
Clamat: irrumpunt; superantque malos 
        Non sua signa. 

Nullus invisos tacui tyrannos, 
Nullus ultores patriae tacebo: 
Improbum damno, celebrarem honestum 
        Napoleonem. 

At suis nunquam sociis venenum 
Miscuit Gangi Bromius, neque arcum 
In quiescentem Pythius tetendit 
        Delon Apollo. 

Caucasus portas Libanusque sylvas 
Alpium pandit domino irruenti: 
Concidunt urbes: Ptolem&auml;&iuml;s hosti 
        Sola resistit. 

Erige antiquas Ptolemai turres; 
Prima vidisti refugumquid obstat? 
I, triumphales agitare currus 
        Gallia cessas? 

Venit Arctois metuendus armis 
Sydnius: pallet labiumque mordet. 
Ut nimis noti ferus imperator 
        Ora tuetur. 

Dum petens pacem nihil arrogares, 
Pulcra Libertas lateri accubabat 
Martis invicti: fuerasque mundi 
        Publica cura. 

Tene diruptis iterum catenis 
Implicas, tanto madidis cruore 
Civium? paucos male feriaris 
        Verna decembres. 

En! adest vindex: animosus audit 
Turbinem belli procul aestuantis: 
Cesset, edicit; properatque surdo 
        Ponere fines. 

Ergo liquisti solium paternum, 
Ergo, Alexander, populis colentum 
Eximis carum caput, exterorum 
        Spesque salusque. 

Ah diu felix tibi sis et orbi, 
Sis tuis constans meritis, nec ultra 
Dii velint quenquam: valeas; et arma 
        Iusta valebunt. 

 Vale o magister, o Jamesi, ave et vale. 
Tu dum vocabas saepe plorabam putus, 
Versans, minatum ubi maxime est periculum, 
Inefficaces, algidus metu, manus: 
Nunc, dum voco ipse, nec refers contra, fleo. 
At hostis olim tu mihi atque ego tibi! 
Qui meque teque iam videntes crederent? 
Heu, cur reductis abnuebas naribus, 
Cui primum amicus ingenuusque omnis puer. 
Et cui secundum ipse aemulus dabat locum? 
Sed hanc habebis, hanc habebo, gratiam, 
Cum carmine istorum excidas, vives meo. 
Nam nec severus semper aut supercili 
Tristis, nec inficetus aut expers salis, 
Sed comis, indulgensque vel nostro ioco 
Eras, solutis iam scholar compagibus. 
Te nec vetustas arbores securibus 
Ferire turpis ardor impulit lueri 
Ut triobolarium istumat aufer in crucem. 
Ulmos amatas videos, quarum murmure 
Obrepsit olim dulcis ignavo quies; 
Video revulsa brachia, nudum verticem! 
Nec novit aut curavit iste furcifer 
Sub iisdem ut olim iacuit, heu flendum diu 
Palmaque vinciendum, Abercrombis caput. 
Nunc segregate ab infimo mortalium, 
Solute curis et solute coniuge, 
Felicitatis atque gloriae satur, 
Vale, Jamesi! tuque, Rugbiensium 
Fortis priorum contubernalis, vale. 

 
Ipslia! cuius amat condi philomela rubetis, 
Inferiusque videt perrepere purpureum ver, 
Et zephyri placido canescere gramina pulsu; 
Quae nitidis aestate sedes circumdata rivis, 
Cui studet usque placere novis tinnitibus Arro 
Dum veteres rapidis ambagibus alluit alnos; 
Ipslia, quid me cara vocas? ah mitte vocare, 
Neu digito patrios porrecto ostende penates. 
Si mihi sunt Thermae, si musa quiesque, voluptas, 
Haud loca sola placent, aut dura fronte puellae, 
Aut quaecunque velit vincla iniecisse marito: 
Aeternam invigilans haud spero* pascere flammam, 
Sed vacuum volucri declino pectus Amori. 
Currite perpetui, vocat Ipslia, currite rivi. 
Lumina quin aperi ridentia, purpureum ver! 
Nec vocet incassum per pascua, mille susurris, 
Mille repercutiens ripas tinnitibus Arro. 
Tu quoque nocturno mulcens modulamine sylvas, 
Funde melos solitum; solito potiare rubeto, 
Ni, zephyri placido dum canent gramina pulsu, 
Desuper aerio tremefies imbre rosarum: 
Me, philomela precor! precor Ipslia, mitte vocare. 

* Haud spero. Sed haec prius fuere!!&quot;  Catull, 

  PUDORIS ARA 

VIDE PAUSANIAM IN LIB. LACONIC. III. CAP. XX. 

Ut Lacedaemonia decesserit hospes ab urbe, 
Qua vada prima viam rumpunt canentibus undis, 
Ad ripam Eurotae quondam stetit ara Pudori. 
Huc Helena, Aegida raptam, mitissima Lede 
Duxit, inauditamque aliis est orsa querelam, 
Ut mea nata domum, ut poteras liquisse parentem, 
Ut geminos, forma superantes sidera, fratres! 
Qualibus alloquiis tetigit tua pectora Theseus? 
Nam certe neque blandus erat neque castus amator, 
Aut iuvenis: memini, cum me decepit adulter, 
Mistus olorina quam suevi pascere turba, 
Risit atrox animi, pueroque procacia* crevit 
Aspiceret quoties demisso lumine vultum. 
Quem quando increpui, simulanti voce dolorem 
Mussaret, miseret perpessae tristia Ledae. 
Ah pudet, et vidi luctantem saepe palaestra, 
Sed procul; exsereret veluti rostrata labella, 
Subitilemve cava sufflaret arundine questum, 
Aut turpi rapidos agitaret corpore motus. 
Quid loquor ille malus: sed quo feror? inscia restes. 
Ede tuos, locus est aptissimus, ordine casus. 
Tunc Helene, neque pauca tamen suspiria duxit, 
Prima quidem puduit, doluit postrema referre. 
Scis bene quam sit atrox qui possidet aequora Minos, 
 
Et victor miseris quam legem indixit Athenis; 
Hanc puer at fugeret, genetrix huc misit alendum. 
At Iovis ipse ultro petit incunabula Creten, 
Aggrediturque, regens filo vestigia, monstrum: 
Filum Ariadna dedit; neqne perfidus ille Ariadnae, 
Sed cupiit Helenamfieremque novissima cura 
Iuravit, superos toties expertus amicos, 
Utque virum qui tot, qui tantas sprevit, haberem, 
Marmoreasque domos et odori mellis Hymettum. 
Ah mater, cur plura tibi iam dicere coner? 
Omnia sat novit, quae proderet omnia, nutrix. 
Nam superimposito cum poplite nuda iacerem 
Brachiolo spondae, nec humum pes tangeret alter, 
Ut monitu propiore rudes disponeret artus 
Venit anus (fusos memini calcasse capillos) 
Admovitque manus habiles oculosque sagaces, 
Inclinata genu, versoque ter expuit ore. 
Tum se proripuit, mirantique ardua vultu 
Clamavit, duplices tendens ad sidera palmas, 
Jupiter! ipse tuam servasti crimine prolem. 
Scilicet ille neci monstrum dedit, ille reliquit 
Virgineam solae praedam** sub litore Diae; 
Credo equidem: poteratne quid ultra? degener aetas, 
 
Quae nihil Alciden et Thesea praeter honorat! 
Ignara temnentis anus repetita puella 
Talia gavisae mulcebant pectora Ledae, 
Et dulces lacrymae, veluti gravidissima nubes 
Fronte levaretur, tacitis ab utrisque cadebant. 
Tum genetrix: Haec fausta tibi, iam cetera narres; 
Nec poteris meliore loco: vix ipsa redibas 
Cum sibi Penelopen casta face iunxit Ulysses: 
At pater Icarius, licet ipse probasset amores, 
Ipse suum generum peregrina sede vocasset, 
Quamvis ante alios prudens Laertius heros, 
Assuetusque foret bellique marisque periclis, 
Sensit quam durum est dilecta prole relinqui. 
Aequaevis sociis quando conviva vacavit, 
Praeteritaeque una noctem annexere iuventae, 
Floribus atque hedera, quae fallax tendit Iacchus, 
Tum bene erat, madidumque senem sopor aureus urguit. 
 
Ast ubi mane videt fluidas marcere corollas, 
Ad thalamos, ut equum tremefacta hinnitibus aula 
Personat, ut currunt ultro citroque ministri, 
Tunc stupet: huic caecus dolor et quasi ferreus obdit 
 
Tempora, singultant aures et genua labascunt. 
Ut miser Icarius fuit, ut crudelis Ulysses, 
Mater ! ait Helene, cui Lede fronte severa, 
Mente benigna fuit Crudelior una, maritum 
Quae velit ignotum, ignaros fugitura parentes; 
Et miseranda magis, cui talis filia, mater. 
Sic queritur, causasque fugae rogat: illa roganti 
Vertere propositum cupit, atque ediscere fata 
Penelopes; di dent genitori restet in urbe. 
Ancipiti voto subridens candida Lede 
Palpat utramque genam digito, mulcetque pudorem, 
Educitque sinu, lapsanti pollice, mentum. 
Mox Helene, tibi mater, ait, verissima dicam 
Omnia; nam video te non insana rogare 
Quae mulier: genitam nisi crederet esse leaena 
Delirans toties rogitaverit anne momordi? 
Anne remorsurae pudor irruit? attamen egi 
Lentius, et verso dimisi protenus ore? 
Plurima tum data signa oculis, data plurima nutu, 
Sensus enim verbis et verba carentia sensu. 
Ista Clytemnestrae vix obiicienda sorori! 
Scis alios didicisse Helenam, dulcissima, mores 
Et cum laesa forem; nec morsu aut ungue petisse, 
Sed tantum tremuisse: velut, resonantia plectro, 
Quando fila lyrae quatiunt simul omnia, lymphae. 
Audiit, erubuitque premens in cespite malam 
Leda novo, metuitque oculos resupina loquenti 
Tollere, praefregitque tenax inconscia gramen. 
Non igitur te laesit, ait. non laedere velle 
Iuravit, penitusque suo me corpore texit. 
Diique deaeque omnes! clamavit territa Lede, 
Quid miseranda refers! at perge, extremaque matri 
Pande mala, ingenti finem positura dolori. 
Est nemus, haud procul urbe, sed hinc decernere, dixit, 
Urbs ipsa exiguique vetant declivia collis; 
Lympha via abscindit tantum brumalibus undis, 
Nunc fragili ripa muscoque nigrante dehiscit. 
Forte locos iunxit strato violentia venti 
Robore, quo faciles ramis et cortice passus: 
Vidit et exsiliit, duxitque e curribus, heros. 
Quid facerent alii? posuit me in gramine, pectus 
Saepe premens palmis ut nosceret anne paverem, 
Saepe manu subter posita velamina, frigus 
Ne nimium, aut humor (namque humida sylva) noceret, 
Ne lapis aut longa ne stipes obesset in herba. 
Mox veluti thyrso tetigit: retulisse puderet 
Quali, quove loco: nequicquam lumina flexi, 
Dumque nimis cupii, quo surgat et unde, videre, 
Qui modo thyrsus erat devenerat ille corymbus, 
Exsilit hinc furibundus, adhuc tam mitis, amator ; 
Devovet infaustum caput, et primo omnia secum 
Colloquitur; tunc me iubet ire, manere precatur, 
Et melius fore iuratequos audimus eamus, 
Clamat, et in currus rapit, orans cuncta tacere. 
Ecce superveniunt fratres! ecce ora lupatis 
Intorquentur equis, vibrantur spicula dextris. 
Siste: pii sceleratum, armati urgemus inermem, 
Clamantiniiciuntque manus: sub nocte silenti 
Sidera ut adversum tremule luctantur in aequor. 
Ille manus manibus rapidas avertit apertis, 
Infandumque premit, sic orsus, corde pudorem. 
Quid facitis pueri? me spicula vestra timere 
Creditis? aetatem vereor, venerorque parentes. 
Bigis accipite, intactamque auferte, sororem: 
Iam data monstrarunt invisos omina divos. 
Theseus haec illis, atque abstinuere loquenti; 
Dein, oculos volvens huc illuc, talia secum. 
Desponsatam Helenam iuvenis Menelaus habebit? 
Imberbes pueri vetularum semper amores, 
Virginibus placuit teneris constantior aetas 
Aegides Helenae: paribus Fortuna repugnat. 
Nempe Clytemnestram cur non abducat Atrides? 
Pulcra rudi satis est et saevis dignior Argis. 
Tum, repetens bigas haud sicco lumine, clamat, 
Fer patienter aves et saxa cruenta, Prometheu! 
Praestringunt oculos tibi fulgura, pennipotentes 
Insatiabilibus rimantur viscera rostris 
Ast alium thalamos haud scandere cernis amatae. 
Verba memor retulit virgo gemitusque fidelis 
Sed, metuens illos genetrix ne cauta notaret, 
Oravit subito reditum narraret Ulyxei, 
Candida subrisit Leda, his hortata puellam. 
Siquos primus amor bene iunxerit, aurea lucet 
Illis quaeque dies: hymenaeos hesperus illis 
Quique refert: iuvenis iuveni ducare marito, 
Et memor incesto castus quam praestet amori, 
Altera Penelope sis tu, tuus alter Ulyxes, 
Aegre sustinuit natam pater ire relicto 
Et dixisse vale: primum ora madentia fletu 
Avertit, turbatam acclinis in ostia frontem; 
Accepitque sonum, cum deferretur, equorum, 
Nunc imperfecte, nunc clarius: auribus aurae 
Desierant adferre; viam non saxa tegebant 
Longius: inde animi fractus ruit, impete visum 
Debilior neque iam propiores vidit: Ulyxes 
Tardius, ut sermone suae frueretur, abibat: 
Icarius generum sic voce adpellat anhela. 
Redde; dedi, fateor, sed redde, marite, parenti: 
Quando dabam non orbus eram: tibi multa placere 
Noverit, una meam poterit mulcere senectam. 
Redde patri; vel uterque meas redeatis in aedes. 
Audiit haec, et lora manu laxata repressit 
Dulichius: recipit mitissima nympha gementem, 
Dumque senis laevo complexa est colla lacerto, 
Frigida rugosam lenibant oscula frontem. 
Hunc interpellat iuvenis: Me Sparta domusque 
Penelopes retinere die natalis amantem 
Et merito potuere ; sed est pater, est mihi tellus, 
 
Est populus, neque neglecti sine crimine Divi. 
Si pius es, pater inclamat, mihi cede volentem, 
Elegat, ille refert: audito pallida vnltum 
Penelope defigit humi, sed dextera vestem 
Arcta viri tenet et singultu pectora surgunt. 
Elige, ait genitor, carae reminiscere matris, 
Et miseresce mei. Torquentur corda silenti 
Dum iubet: ast ultro silet, aeternumque sileret. 
Quin loqueris, mea Penelope! Vis? inquit Ulyxes. 
Avertens, liquit patris in cervice lacertum, 
Obductoque tegens humentia lumina velo, 
Debile cum gemitu collum inclinavit amanti. 
Laetior inde redux intratque superbior aedes 
Icarius; properant praebere solatia damni 
Invidiaque patres studioque tuentur amico: 
Inde, puellarum circum plaudente corona, 
(Cur aberas, Helena!) stat cespitis ara Pudori. 

* Procacia .Verbo usus sum tantummodo ut defenderem, 
auda x , aud acia vel acitas ; ferox, ocia vel ocitas. 
 Si paucorum in scriptis est, in omnium esse posset, 
poetarum. Scripseram antea Et puero petulantia. 

** Veterum solae placuit, vetula loquente: stabat solo 
sub litore. 

  AD FRATREM 

Ibis inaccessas ubi porrigit insula rupes, 
Et fremit adversum nautis hyemalibus aequor; 
Ibis, at haud solus, frater, comitante camaena: 
Nec, mihi crede, potest adeo gens effera victum 
Quaerere naufragiis; ea, quae tentoria regis 
Visere vere solet, rogitantem audire loquelam, 
Formosasque procul percurrere nomine natas. 
Barbarus esse velit, vel hiarit vivere rapto, 
Qui tales assuetus amet spectare puellas 
Litore ludentes udo, dum largior unda 
Volvitur; inde simul manibus prorumpere nexis 
In fremitum fluctus, caecoque resurgere saltu, 
Virgatasque comas quatere atque immittere collo! 
Cervices amplexa reluctantesque lacertos 
Lympha nitens irrorat, amabiliterque susurrat 
Sub pede pallenti, sub respirante labello, 
Argutoque petit superantia pectora planctu. 
Anne putas isti praecordia ferrea genti 
Posse manere diu, aut laribus violenta parare? 
Parva quidem Fortuna tulit tibi munera frater, 
Attamen ampla satis sapientibus: hortus, agellus, 
Obscuroque sedens stabuli gallina tigillo, 
Non absunt, viridique librorum capsula velo. 
Ergo intende animum studiisque assuesce severis, 
Nec, quod uterque nimis cuperemus, inertibus horis 
Indulge; non tempus adhuc: Labor otia ducat, 
Inque toro quem stravit amet recubare Voluptas. 
Ante dies istos veniet, modo venerit, hostis, 
Seraque decernet vindex certamina Mavors. 
Tunc erimus comites, altaque sedebimus umbra 
Sub scopulis, raso nisi vertice rarior ulmus 
Invitet, gelido contexens pascua musco, 
Mollia tunc folium super amplum fraga rubescant, 
Tunc festa teretes patera volvantur olivae, 
Baetica secretis emergat testa cavernis, 
Et cano vitreis hebetetur purpura rore. 
Interea modicos foveasque colasque penates, 
Nec cupias maiora; solent maiora nocere. 
Ipse quidem, fateor, licet aurea secula Thermis 
Degimus, exarsi quondam, impellente iuventa, 
Esse aliquid patriae et memorabile linguere nomen 
Cumque senatores denos mihi campus avitus 
Mitteret ad Romam, si res Romana maneret, 
Haud nimis illud erat; nec spes inhonesta, nec audax. 
 
Dum male demissa secederet aure senatus 
Pars melior quondam, fremitu tremefacta popelli, 
Caninius potuit mediis elapsus Hibernis 
Dundasios penetrare sinus, atque intima Pitti 
Consilia, atque avidi mensas superare Batavi: 
Visus purpureos nudus eum divite nympha 
Repere per thalamos, ruituraque linquere tecta, 
Felis uti solers vel acute prospiciens mus. 
Coniuge cum bella nunc bellus obambulat urbem, 
Quinetiam biiugis vehitur; lotaeque sorores 
Haud in quadriviis tunicam tibi vellere certant. 
Sic placitum Pitto; quo non praestantior alter 
Aere ciere viros obolisque accendere cantum: 
Nam mediocris, amat mediocribus omnis amari. 
Hunc habeat secum, versansque volubile ludi 
Ingenium, capiatve manu lorisve flagellet 
In strepitum, veluti buxum puer;* ille levare 
Sopitum tereti palma catus, ille furentem 
Dirigere, aut nutantem in murmura iussa ciere, 
Scribat, at abstineat nobis, neque misceat istis 
Qui laeti fuerint Patriai tempore iniquo, 
Visceribusque ipsis atque ipso sanguine victum 
Quaerebant, rabidoque voraces ore fremebant. 
Scripsimus: et nostras captarunt grandia laudes 
Facta, vel hostilis dextrae; non ista venenum, 
Vergere norat adhuc sociis, aut caedere captos. 
Hei mihi! mutandos potui praesciscere mores? 
Scripsimus: idque suo, nam fabor, corde recondat; 
Qualiacunque alii pepigerunt carmina vates, 
Haec inter misera et nimis infelicia bella, 
Seu famuli regum seu libertatis amici, 
Vix aliud nostro mansurum est serius aevo. 
Scribat: at abstineat nobis, manibusque pusillis 
Ah! modo Landoreum fugiat pervertere plectrum. 
Maius opus moveo; tamen imperfecta relinquam 
Caepta libens illi** pepulit qui lumine claro 
Somnia Cartesi, vix intrans limina, quique 
Explicuit pavidis Neutoni scrinia Musis. 
Candida Luereti perstringere pectora nollem, 
Nam genus humanum formidine solvere divum 
Nisus inextincta est olea studioque fideli; 
Cessit, honorato dignissima consule cura, 
Hesperiisque plagis Epicuro stella refulsit. 
Sed revocanda suis est palans Musa, parentis 
Immemor; urget amor, atque imperfecta priorum 
Verba monent: quoties aversi risimus ambo 
(Ut gravia inveheret) titubantis carmina Galli! 
Te neque magnanimis quidquam deterreat ausis. 
Invidiam mereamur: habebimus; utpote callem 
Secretum eligimus procul ambitione maligna, 
Utpote contrahimus sub opaco litore vela. 
Praeterea conducamus qui funera plorent 
Hoc pretio; propriis cumuletur odoribus urna, 
Quos neque postera lux, neque noctis sparserit imber. 
Vicinique velint dare, seraque dona rubescant, 
Et videant hostes intabuerintque videndo. 
Hoc nostrum est; uni volvenda pepercerit aetas. 
Omnia sub numero sunt interitura dierum, 
Ut brevis iste lacus, modo qui pluvialibus austris 
Natus erat, flectique infra non palluit herba, 
Illicet autumni foliis operitur, obitque. 
Sed manet ingenium: quid nobilium atque potentum 
Sollicitemus opem? cedent aeterna caducis? 
Unica Musa potens, et nobilis unica Musa est. 

* Buxum puer , pro trocho ut alnus missa Pado, (Virg.) 
pro lintre. Buxum, feam. gen. et neut. communiter 
habet: in Aeneide, volubile buxum : in Georg. torno 
rasile , pro arbore. 

** Coepta libens illi. Robertum inquam Smithium, poetarurn 
quotquot latine scripserunt, post Virgilii atque Horatii 
tempora praestantissimum; numerorum pondere Fracastorius, 
elegantia verborum Politianus aequavit: locorum delectu 
atque illustratione, floribus eorundem locuplete temperantia 
delibatis, incitatione, potentia, maiestate, nemo. 
Illos quidem bonos imitatores dixeris; hunc vero, Suis 
pollentem opibus, alienarum nihil indigum, magnum atque 
optimum poetam.
 
 
 
 
 
	 Landor 
	 Neo-Latin 
	 The Latin Library 
	 The Classics Homepage