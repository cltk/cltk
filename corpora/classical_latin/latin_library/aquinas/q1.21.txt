St. Thomas Aquinas: Summa Theologica, Prima Pars Quaestio XXI 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XXI 
 
De iustitia et misericordia Dei 
 
in quatuor articulos divisa 
 
 
 
 
 
Post considerationem divini amoris, de iustitia et misericordia eius agendum est. 
Et circa hoc quaeruntur quatuor. 
 
 Primo: utrum in Deo sit iustitia. 
 Secundo: utrum iustitia eius veritas dici possit. 
 Tertio: utrum in Deo sit misericordia. 
 Quarto: utrum in omni opere Dei sit iustitia et misericordia. 
 
 ARTICULUS 1 
 
Utrum in Deo sit iustitia 
 
 Ad primum sic proceditur. Videtur quod in Deo non sit iustitia. 
1. Iustitia enim contra temperantiam dividitur. Temperantia autem non est in Deo. Ergo nec
iustitia. 
2. Praeterea, cuicumque facit omnia pro libito suae voluntatis, non secundum iustitiam
operatur. Sed, sicut dicit Apostolus, ad Eph. 1,11, Deus operatur omnia secundum consilium
suae voluntatis. Non ergo ei iustitia debet attribui. 
3. Praeterea, actus iustitiae est reddere debitum. Sed Deus nulli est debitor. Ergo Deo non
competit iustitia. 
4. Praeterea, quidquid est in Deo, est eius essentia. Sed hoc non competit iustitiae: dicit enim
Boetius, in libro De hebdomad., quod bonum essentiam, iustum vero actum respicit. Ergo
iustitia non competit Deo. 
Sed contra est quod dicitur in Psalmo 10,8: Iustus Dominus, et iustitias dilexit. 
Respondeo dicendum quod duplex est species iustitiae. Una, quae consistit in mutua datione et
acceptione: ut puta quae consistit in emptione et venditione, et aliis huiusmodi
communicationibus vel commutationibus. Et haec dicitur a Philosopho, in V Ethic., iustitia
commutativa, vel directiva commutationum sive communicationum. Et haec non competit Deo:
quia, ut dicit Apostolus, Rom. 11,35; quis prior dedit illi, et retribuetur ei? 
Alia, quae consistit in distribuendo: et dicitur distributiva iustitia, secundum quam aliquis
gubernator vel dispensator dat unicuique secundum suam dignitatem. Sicut igitur ordo congruus
familiae, vel cuiuscumque multitudinis gubernatae, demonstrat huiusmodi iustitiam in
gubernante; ita ordo universi, qui apparet tam in rebus naturalibus quam in rebus voluntariis,
demonstrat Dei iustitiam. Unde dicit Dionysius, 8 cap. De div. nom.: Oportet videre in hoc
veram Dei esse iustitiam, quod omnibus tribuit propria, secundum uniuscuiusque existentium
dignitatem; et uniuscuiusque naturam in proprio salvat ordine et virtute. 
Ad primum ergo dicendum quod virtutum moralium quaedam sunt circa passiones; sicut
temperantia circa concupiscentias, fortitudo circa timores et audacias, mansuetudo circa iram. 
Et huiusmodi virtutes Deo attribui non possunt, nisi secundum metaphoram: quia in Deo neque
passiones sunt, ut supra dictum est; neque appetitus sensitivus, in quo sunt huiusmodi virtutes
sicut in subiecto, ut dicit Philosophus in III Ethic. Quaedam vero virtutes morales sunt circa
operationes; ut puta circa dationes et sumptus, ut iustitia et liberalitas et magnificentia; quae
etiam non sunt in parte sensitiva, sed in voluntate. Unde nihil prohibet huiusmodi virtutes in
Deo ponere: non tamen circa actiones civiles, sed circa actiones Deo convenientes. Ridiculum est
enim secundum virtutes politicas Deum laudare, ut dicit Philosophus in X Ethic. 
Ad secundum dicendum quod, cum bonum intellectum sit obiectum voluntatis, impossibile est
Deum velle nisi quod ratio suae sapientiae habet. Quae quidem est sicut lex iustitiae, secundum
quam eius voluntas recta et iusta est. Unde quod secundum suam voluntatem facit, iuste facit:
sicut et nos quod secundum legem facimus, iuste facimus. Sed nos quidem secundum legem
alicuius superioris: Deus autem sibi ipsi est lex. 
Ad tertium dicendum quod unicuique debetur quod suum est. Dicitur autem esse suum alicuius,
quod ad ipsum ordinatur; sicut servus est Domini, et non e converso; nam liberum est quod sui
causa est. In nomine ergo debiti, importatur quidam ordo exigentiae vel necessitatis alicuius ad
quod ordinatur. Est autem duplex ordo considerandus in rebus. Unus, quo aliquid creatum
ordinatur ad aliud creatum: sicut partes ordinantur ad totum, et accidentia ad substantias, et
unaquaeque res ad suum finem. Alius ordo, quo omnia creata ordinantur in Deum. Sic igitur et
debitum attendi potest dupliciter in operatione divina: aut secundum quod aliquid debetur Deo;
aut secundum quod aliquid debetur rei creatae. Et utroque modo Deus debitum reddit. Debitum
enim est Deo, ut impleatur in rebus id quod eius sapientia et voluntas habet, et quod suam
bonitatem manifestat: et secundum hoc iustitia Dei respicit decentiam ipsius, secundum quam
reddit sibi quod sibi debetur. Debitum etiam est alicui rei creatae, quod habeat id quod ad ipsam
ordinatur: sicut homini, quod habeat manus, et quod ei alia animalia serviant. Et sic etiam Deus
operatur iustitiam, quando dat unicuique quod ei debetur secundum rationem suae naturae et
conditionis. Sed hoc debitum dependet ex primo: quia hoc unicuique debetur, quod est ordinatum
ad ipsum secundum ordinem divinae sapientiae. Et licet Deus hoc modo debitum alicui det, non
tamen ipse est debitor: quia ipse ad alia non ordinatur, sed potius alia in ipsum. Et ideo iustitia
quandoque dicitur in Deo condecentia suae bonitatis; quandoque vero retributio pro meritis. Et
utrumque modum tangit Anselmus, dicens: cum punis malos, iustum est, quia illorum meritis
convenit; cum vero parcis malis, iustum est, quia bonitati tuae condecens est. 
Ad quartum dicendum quod, licet iustitia respiciat actum, non tamen per hoc excluditur quin sit
essentia Dei: quia etiam id quod est de essentia rei, potest esse principium actionis. Sed bonum
non semper respicit actum: quia aliquid dicitur esse bonum, non solum secundum quod agit, sed
etiam secundum quod in sua essentia perfectum est. Et propter hoc ibidem dicitur quod bonum
comparatur ad iustum, sicut generale ad speciale. 
 
 ARTICULUS 2 
 
Utrum iustitia Dei sit veritas 
 
 Ad secundum sic proceditur. Videtur quod iustitia Dei non sit veritas. 
1. Iustitia enim est in voluntate: est enim rectitudo voluntatis, ut dicit Anselmus. Veritas
autem est in intellectu, secundum Philosophum in VI Metaphys. et in VI Ethic. Ergo iustitia non
pertinet ad veritatem. 
2. Praeterea, veritas, secundum Philosophum in IV Ethic., est quaedam alia virtus a iustitia. 
Non ergo veritas pertinet ad rationem iustitiae. 
Sed contra est quod in Psalmo 84,11 dicitur; misericordia et veritas obviaverunt sibi; et
ponitur ibi veritas pro iustitia. 
Respondeo dicendum quod veritas consistit in adaequatione intellectus et rei, sicut supra dictum
est. Intellectus autem qui est causa rei, comparatur ad ipsam sicut regula et mensura: e
converso autem est de intellectu qui accipit scientiam a rebus. Quando igitur res sunt mensura
et regula intellectus, veritas consistit in hoc, quod intellectus adaequatur rei, ut in nobis
accidit: ex eo enim quod res est vel non est, opinio nostra et oratio vera vel falsa est. Sed quando
intellectus est regula vel mensura rerum, veritas consistit in hoc, quod res adaequantur
intellectui: sicut dicitur artifex facere verum opus, quando concordat arti. Sicut autem se
habent artificiata ad artem, ita se habent opera iusta ad legem cui concordant. Iustitia igitur
Dei, quae constituit ordinem in rebus conformem rationi sapientiae suae, quae est lex eius,
convenienter veritas nominatur. Et sic etiam dicitur in nobis veritas iustitiae. 
Ad primum ergo dicendum quod iustitia, quantum ad legem regulantem, est in ratione vel
intellectu: sed quantum ad imperium, quo opera regulantur secundum legem, est in voluntate. 
Ad secundum dicendum quod veritas illa de qua loquitur Philosophus ibi, est quaedam virtus per
quam aliquis demonstrat se talem in dictis vel factis, qualis est. Et sic consistit in conformitate
signi ad significatum: non autem in conformitate effectus ad causam et regulam, sicut de veritate
iustitiae dictum est. 
 
 ARTICULUS 3 
 
Utrum misericordia competat Deo 
 
 Ad tertium sic proceditur. Videtur quod misericordia Deo non competat. 
1. Misericordia enim est species tristitiae, ut dicit Damascenus. Sed tristitia non est in Deo. 
Ergo nec misericordia. 
2. Praeterea, misericordia est relaxatio iustitiae. Sed Deus non potest praetermittere id quod
ad iustitiam suam pertinet. Dicitur enim II ad Tim. 2,13: si non credimus, ille fidelis
permanet, seipsum negare non potest: negaret autem seipsum, ut dicit Glossa ibidem, si dicta
sua negaret. Ergo misericordia Deo non competit. 
Sed contra est quod dicitur in Psalmo 110,4: Miserator et misericors Dominus. 
Respondeo dicendum quod misericordia est Deo maxime attribuenda: tamen secundum effectum,
non secundum passionis affectum. Ad cuius evidentiam, considerandum est quod misericors
dicitur aliquis quasi habens miserum cor: quia scilicet afficitur ex miseria alterius per
tristitiam, ac si esset eius propria miseria. Et ex hoc sequitur quod operetur ad depellendam
miseriam alterius, sicut miseriam propriam: et hic est misericordiae effectus. Tristari ergo de
miseria alterius non competit Deo: sed repellere miseriam alterius, hoc maxime ei competit, ut
per miseriam quemcumque defectum intelligamus. Defectus autem non tolluntur, nisi per
alicuius bonitatis perfectionem; prima autem origo bonitatis Deus est, ut supra ostensum est. 
Sed considerandum est quod elargiri perfectiones rebus, pertinet quidem et ad bonitatem
divinam, et ad iustitiam, et ad liberalitatem, et misericordiam: tamen secundum aliam et aliam
rationem. Communicatio enim perfectionum, absolute considerata, pertinet ad bonitatem, ut
supra ostensum est. Sed inquantum perfectiones rebus a Deo dantur secundum earum
proportionem, pertinet ad iustitiam, ut dictum est supra. Inquantum vero non attribuit rebus
perfectiones propter utilitatem suam, sed solum propter suam bonitatem, pertinet ad
liberalitatem. Inquantum vero perfectiones datae rebus a Deo, omnem defectum expellunt,
pertinet ad misericordiam. 
Ad primum igitur dicendum quod obiectio illa procedit de misericordia, quantum ad passionis
affectum. 
Ad secundum dicendum quod Deus misericorditer agit, non quidem contra iustitiam suam
faciendo, sed aliquid supra iustitiam operando: sicut si alicui debentur centum denarii, aliquis
ducentos det de suo, tamen non contra iustitiam facit, sed liberaliter vel misericorditer
operatur. Et similiter si aliquis offensam in se commissam remittat. Qui enim aliquid remittit,
quodammodo donat illud: unde Apostolus remissionem donationem vocat, Eph. 4,32: donate
invicem, sicut et Christus vobis donavit. Ex quo patet quod misericordia non tollit iustitiam,
sed est quaedam iustitiae plenitudo. Unde dicitur Iac. 2,13, quod misericordia superexaltat
iudicium. 
 
 ARTICULUS 4 
 
Utrum in omnibus operibus Dei sit misericordia et iustitia 
 
 Ad quartum sic proceditur. Videtur quod non in omnibus Dei operibus sit misericordia et
iustitia. 
1. Quaedam enim opera Dei attribuuntur misericordiae, ut iustificatio impii: quaedam vero
iustitiae, ut damnatio impiorum. Unde dicitur Iac. 2,13: iudicium sine misericordia fiet ei qui
non fecerit misericordiam. Non ergo in omni opere Dei apparet misericordia et iustitia. 
2. Praeterea, Apostolus, ad Rom. 15,8-9, conversionem Iudaeorum attribuit iustitiae et
veritati; conversionem autem gentium, misericordiae. Ergo non in quolibet opere Dei est
iustitia et misericordia. 
3. Praeterea, multi iusti in hoc mundo affliguntur. Hoc autem est iniustum. Non ergo in omni
opere Dei est iustitia et misericordia. 
4. Praeterea, iustitiae est reddere debitum, misericordiae autem sublevare miseriam: et sic
tam iustitia quam misericordia aliquid praesupponit in suo opere. Sed creatio nihil
praesupponit. Ergo in creatione neque misericordia est, neque iustitia. 
Sed contra est quod dicitur in Psalmo 24,10: omnes viae Domini misericordia et veritas. 
Respondeo dicendum quod necesse est quod in quolibet opere Dei misericordia et veritas
inveniantur; si tamen misericordia pro remotione cuiuscumque defectus accipiatur; quamvis
non omnis defectus proprie possit dici miseria, sed solum defectus rationalis naturae, quam
contingit esse felicem, nam miseria felicitati opponitur. 
Huius autem necessitatis ratio est, quia, cum debitum quod ex divina iustitia redditur, sit vel
debitum Deo, vel debitum alicui creaturae, neutrum potest in aliquo opere Dei praetermitti. 
Non enim potest facere aliquid Deus, quod non sit conveniens sapientiae et bonitati ipsius;
secundum quem modum diximus aliquid esse debitum Deo. Similiter etiam quidquid in rebus
creatis facit, secundum convenientem ordinem et proportionem facit; in quo consistit ratio
iustitiae. Et sic oportet in omni opere Dei esse iustitiam. 
Opus autem divinae iustitiae semper praesupponit opus misericordiae et in eo fundatur. 
Creaturae enim non debetur aliquid, nisi propter aliquid in eo praeexistens, vel
praeconsideratum: et rursus, si illud creaturae debetur, hoc erit propter aliquid prius. Et cum
non sit procedere in infinitum, oportet devenire ad aliquid quod ex sola bonitate divinae
voluntatis dependeat, quae est ultimus finis. Utpote si dicamus quod habere manus debitum est
homini propter animam rationalem; animam vero rationalem habere, ad hoc quod sit homo;
hominem vero esse, propter divinam bonitatem. Et sic in quolibet opere Dei apparet
misericordia, quantum ad primam radicem eius. Cuius virtus salvatur in omnibus
consequentibus; et etiam vehementius in eis operatur, sicut causa primaria vehementius,
influit quam causa secunda. Et propter hoc etiam ea quae alicui creaturae debentur, Deus, ex
abundantia suae bonitatis, largius dispensat quam exigat proportio rei. Minus enim est quod
sufficeret ad conservandum ordinem iustitiae, quam quod divina bonitas confert, quae omnem
proportionem creaturae excedit. 
Ad primum ergo dicendum quod quaedam opera attribuuntur iustitiae, et quaedam misericordiae,
quia in quibusdam vehementius apparet iustitia, in quibusdam misericordia. Et tamen in
damnatione reproborum apparet misericordia, non quidem totaliter relaxans, sed aliqualiter
allevians, dum punit citra condignum. Et in iustificatione impii apparet iustitia, dum culpas
relaxat propter dilectionem, quam tamen ipse misericorditer infundit: sicut de Magdalena
legitur, Lc. 7,47: dimissa sunt ei peccata multa, quoniam dilexit multum. 
Ad secundum dicendum quod iustitia et misericordia Dei apparet in conversione Iudaeorum et
Gentium: sed aliqua ratio iustitiae apparet in conversione Iudaeorum, quae non apparet in
conversione Gentium, sicut quod salvati sunt propter promissiones Patribus factas. 
Ad tertium dicendum quod in hoc etiam quod iusti puniuntur in hoc mundo, apparet iustitia et
misericordia; inquantum per huiusmodi afflictiones aliqua levia in eis purgantur, et ab affectu
terrenorum in Deum magis eriguntur; secundum illud Gregorii: mala quae in hoc mundo nos
premunt, ad Deum nos ire compellunt. 
Ad quartum dicendum quod, licet creationi non praesupponatur aliquid in rerum natura,
praesupponitur tamen aliquid in Dei cognitione. Et secundum hoc etiam salvatur ibi ratio
iustitiae, inquantum res in esse producitur, secundum quod convenit divinae sapientiae et
bonitati. Et salvatur quodammodo ratio misericordiae, inquantum res de non esse in esse
mutatur.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page