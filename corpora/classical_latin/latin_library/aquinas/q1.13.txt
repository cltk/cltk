St. Thomas Aquinas: Summa Theologica, Prima Pars Quaestio XIII 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XIII
 
De nominibus Dei
 
in duodecim articulos divisa 
 
 
 
 
 

Consideratis his quae ad divinam cognitionem pertinent, procedendum est ad considerationem
divinorum nominum: unumquodque enim nominatur a nobis, secundum quod ipsum cognoscimus. 
Circa hoc ergo quaerentur duodecim. 
 
 Primo: utrum Deus sit nominabilis a nobis. 
 Secundo: utrum aliqua nomina dicta de Deo, praedicentur de ipso substantialiter. 
 Tertio: utrum aliqua nomina dicta de Deo, proprie dicantur de ipso; an omnia
attribuantur ei metaphorice. 
 Quarto: utrum multa nomina dicta de Deo, sint synonyma. 
 Quinto: utrum nomina aliqua dicantur de Deo et creaturis univoce, vel aequivoce. 
 Sexto: supposito quod dicantur analogice, utrum dicantur de Deo per prius, vel de
creaturis. 
 Septimo: utrum aliqua nomina dicantur de Deo ex tempore. 
 Octavo: utrum hoc nomen Deus sit nomen naturae, vel operationis. 
 Nono: utrum hoc nomen Deus sit nomen communicabile. 
 Decimo: utrum accipiatur univoce vel aequivoce, secundum quod significat Deum per
naturam et per participationem et secundum opinionem. 
 Undecimo: utrum hoc nomen Qui est sit maxime proprium nomen Dei. 
 Duodecimo: utrum propositiones affirmativae possint formari de Deo. 
 
 
 ARTICULUS 1
 
Utrum aliquod nomen Deo conveniat
 
 Ad primum sic proceditur. Videtur quod nullum nomen Deo conveniat. 
1. Dicit enim Dionysius, 1 cap. De div. nom., quod neque nomen eius est, neque opinio. Et Prov.
30,4 dicitur: Quod nomen eius, et quod nomen filii eius, si nosti? 
2. Praeterea, omne nomen aut dicitur in abstracto, aut in concreto. Sed nomina significantia in
concreto, non competunt Deo, cum simplex sit: neque nomina significantia in abstracto, quia non
significant aliquid perfectum subsistens. Ergo nullum nomen potest dici de Deo. 
3. Praeterea, nomina significant substantiam cum qualitate; verba autem et participia
significant cum tempore: pronomina autem cum demonstratione vel relatione. Quorum nihil
competit Deo: quia sine qualitate est et sine omni accidente, et sine tempore; et sentiri non
potest, ut demonstrari possit; nec relative significari, cum relativa sint aliquorum
antedictorum recordativa, vel nominum, vel participiorum, vel pronominum
demonstrativorum. Ergo Deus nullo modo potest nominari a nobis. 
Sed contra est quod dicitur Ex. 15,3: Dominus quasi vir pugnator, Omnipotens nomen eius. 
Respondeo dicendum quod, secundum Philosophum, voces sunt signa intellectuum, et intellectus
sunt rerum similitudines. Et sic patet quod voces referentur ad res significandas, mediante
conceptione intellectus. Secundum igitur quod aliquid a nobis intellectu cognosci potest, sic a
nobis potest nominari. Ostensum est autem supra quod Deus in hac vita non potest a nobis videri
per suam essentiam; sed cognoscitur a nobis ex creaturis, secundum habitudinem principii, et
per modum excellentiae et remotionis. Sic igitur potest nominari a nobis ex creaturis; non
tamen ita quod nomen significans ipsum, exprimat divinam essentiam secundum quod est, sicut
hoc nomen homo exprimit sua significatione essentiam hominis secundum quod est: significat
enim eius definitionem, declarantem eius essentiam; ratio enim quam significat nomen, est
definitio. 
Ad primum ergo dicendum quod ea ratione dicitur Deus non habere nomen, vel esse supra
nominationem, quia essentia eius est supra id quod de Deo intelligimus et voces significamus. 
Ad secundum dicendum quod, quia ex creaturis in Dei cognitionem venimus, et ex ipsis eum
nominamus, nomina quae Deo attribuimus, hoc modo significant, secundum quod competit
creaturis materialibus, quarum cognitio est nobis connaturalis, ut supra dictum est. Et quia in
huiusmodi creaturis, ea quae sunt perfecta et subsistentia, sunt composita; forma autem in eis
non est aliquid completum subsistens, sed magis quo aliquid est: inde est quod omnia nomina a
nobis imposita ad significandum aliquid completum subsistens, significant in concretione, prout
competit compositis; quae autem imponuntur ad significandas formas simplices, significant
aliquid non ut subsistens, sed ut quo aliquid est, sicut albedo significat ut quo aliquid est album. 
Quia igitur et Deus simplex est, et subsistens est, attribuimus ei et nomina abstracta, ad
significandam simplicitatem eius; et nomina concreta, ad significandum subsistentiam et
perfectionem ipsius: quamvis utraque nomina deficiant a modo ipsius, sicut intellectus noster
non cognoscit eum ut est, secundum hanc vitam. 
Ad tertium dicendum quod significare substantiam cum qualitate, est significare suppositum
cum natura vel forma determinata in qua subsistit. Unde, sicut de Deo dicuntur aliqua in
concretione, ad significandum subsistentiam et perfectionem ipsius, sicut iam dictum est, ita
dicuntur de Deo nomina significantia substantiam cum qualitate. Verba vero et participia
consignificantia tempus dicuntur de ipso, ex eo quod aeternitas includit omne tempus, sicut enim
simplicia subsistentia non possumus apprehendere et significare nisi per modum
compositorum, ita simplicem aeternitatem non possumus intelligere vel voce exprimere, nisi
per modum temporalium rerum; et hoc propter connaturalitatem intellectus nostri ad res
compositas et temporales. Pronomina vero demonstrativa dicuntur de Deo, secundum quod
faciunt demonstrationem ad id quod intelligitur, non ad id quod sentitur: secundum enim quod a
nobis intelligitur, secundum hoc sub demonstratione cadit. Et sic, secundum illum modum quo
nomina et participia et pronomina demonstrativa de Deo dicuntur, secundum hoc et
pronominibus relativis significari potest. 
 
 ARTICULUS 2
 
Utrum aliquod nomen dicatur de Deo substantialiter
 
 Ad secundum sic proceditur. Videtur quod nullum nomen dicatur de Deo substantialiter. 
1. Dicit enim Damascenus: Oportet singulum eorum quae de Deo dicuntur, non quid est secundum
substantiam significare, sed quid non est ostendere, aut habitudinem quandam, aut aliquid eorum
quae assequuntur naturam vel operationem. 
2. Praeterea, dicit Dionysius, 1 cap. De div. nom.: Omnem sanctorum theologorum hymnum
invenires, ad bonos thearchiae processus, manifestative et laudative Dei nominationes
dividentem: et est sensus, quod nomina quae in divinam laudem sancti doctores assumunt,
secundum processus ipsius Dei distinguuntur. Sed quod significat processum alicuius rei, nihil
significat ad eius essentiam pertinens. Ergo nomina dicta de Deo, non dicuntur de ipso
substantialiter. 
3. Praeterea, secundum hoc nominatur aliquid a nobis, secundum quod intelligitur. Sed non
intelligitur Deus a nobis in hac vita secundum suam substantiam. Ergo nec aliquod nomen
impositum a nobis, dicitur de Deo secundum suam substantiam. 
Sed contra est quod dicit Augustinus, VI De Trin.: Deo hoc est esse, quod fortem esse vel
sapientem esse, et si quid illa simplicitate dixeris, quo eius substantia significatur. Ergo omnia
nomina huiusmodi significant divinam substantiam. 
Respondeo dicendum quod de nominibus quae de Deo dicuntur negative, vel quae relationem ipsius
ad creaturam significant, manifestum est quod substantiam eius nullo modo, significant, sed
remotionem alicuius ab ipso, vel relationem eius ad alium, vel potius alicuius ad ipsum. Sed de
nominibus quae absolute et affirmative de Deo dicuntur sicut bonus, sapiens, et huiusmodi,
multipliciter aliqui sunt opinati. 
Quidem enim dixerunt quod haec omnia nomina, licet affirmative de Deo dicantur, tamen magis
inventa sunt ad aliquid removendum a Deo, quam ad aliquid ponendum in ipso. Unde dicunt quod,
cum dicimus Deum esse viventem, significamus quod Deus non hoc modo est, sicut res
inanimatae: et similiter accipiendum est in aliis. Et hoc posuit Rabbi Moyses. Alii vero dicunt
quod haec nomina imposita sunt ad significandum habitudinem eius ad creata: ut, cum dicimus
Deus est bonus, sit sensus, Deus est causa bonitatis in rebus. Et eadem ratio est in aliis. 
Sed utrumque istorum videtur esse inconveniens, propter tria. Primo quidem, quia secundum
neutram harum positionum posset assignari ratio quare quaedam nomina magis de Deo
dicerentur quam alia. Sic enim est causa corporum, sicut est causa bonorum: unde, si nihil
aliud significatur, cum dicitur Deus est bonus, nisi Deus est causa bonorum, poterit similiter
dici quod Deus est corpus, quia est causa corporum. Item, per hoc quod dicitur quod est corpus,
removetur quod non sit ens in potentia tantum, sicut materia prima. Secundo, quia sequeretur
quod omnia nomina dicta de Deo, per posterius dicerentur de ipso: sicut sanum per posterius
dicitur de medicina, eo quod significat hoc tantum quod sit causa sanitatis in animali, quod per
prius dicitur sanum. Tertio, quia hoc est contra intentionem loquentium de Deo. Aliud enim
intendunt dicere, cum dicunt Deum viventem, quam quod sit causa vitae nostrae, vel quod
differat a corporibus inanimatis. 
Et ideo aliter dicendum est, quod huiusmodi quidem nomina significant substantiam divinam, et
praedicantur de Deo substantialiter, sed deficiunt a repraesentatione ipsius. Quod sic patet. 
Significant enim sic nomina Deum, secundum quod intellectus noster cognoscit ipsum. 
Intellectus autem noster, cum cognoscat Deum ex creaturis, sic cognoscit ipsum, secundum quod
creaturae ipsum repraesentant. Ostensum est autem supra quod Deus in se praehabet omnes
perfectiones creaturarum, quasi simpliciter et universaliter perfectus. Unde quaelibet
creatura intantum eum repraesentat, et est ei similis, inquantum perfectionem aliquam habet:
non tamen ita quod repraesentet eum sicut aliquid eiusdem speciei vel generis, sed sicut
excellens principium, a cuius forma effectus deficiunt, cuius tamen aliqualem similitudinem
effectus consequuntur; sicut formae corporum inferiorum repraesentant virtutem solarem. Et
hoc supra expositum est, cum de Perfectione divina agebatur. Sic igitur praedicta nomina
divinam substantiam significant: imperfecte tamen, sicut et creaturae imperfecte eam
repraesentant. 
Cum igitur dicitur Deus est bonus, non est sensus, Deus est causa bonitatis, vel Deus non est
malus: sed est sensus, id quod bonitatem dicimus in creaturis, praeexistit in Deo et hoc quidem
secundum modum altiorem. Unde ex hoc non sequitur quod Deo competat esse bonum inquantum
causat bonitatem: sed potius e converso, quia est bonus, bonitatem rebus diffundit, secundum
illud Augustini, De doct. Christ.: inquantum bonus est, sumus. 
Ad primum ergo dicendum quod Damascenus ideo dicit quod haec nomina non significant quid est
Deus, quia a nullo istorum nominum exprimitur quid est Deus perfecte, sed unumquodque
imperfecte eum significat, sicut et creaturae imperfecte eum repraesentant. 
Ad secundum dicendum quod in significatione nominum, aliud est quandoque a quo imponitur
nomen ad significandum, et id ad quod significandum nomen imponitur, sicut hoc nomen lapis
imponitur ab eo quod laedit, non tamen imponitur ad hoc significandum quod significet laedens
pedem, sed ad significandam quandam speciem corporum; alioquin omne laedens pedem esset
lapis. Sic igitur dicendum est quod huiusmodi divina nomina imponuntur quidem a processibus
deitatis: sicut enim secundum diversos processus perfectionum, creaturae Deum repraesentant,
licet imperfecte; ita intellectus noster, secundum unumquemque processum, Deum cognoscit et
nominat. Sed tamen haec nomina non imponit ad significandum ipsos processus, ut, cum dicitur
Deus est vivens, sit sensus, ab eo procedit vita: sed ad significandum ipsum rerum principium,
prout in eo praeexistit vita, licet eminentiori modo quam intelligatur vel significetur. 
Ad tertium dicendum quod essentiam Dei in hac vita cognoscere non possumus secundum quod in
se est: sed cognoscimus eam secundum quod repraesentatur in perfectionibus creaturarum. Et
sic nomina a nobis imposita eam significant. 
 
 ARTICULUS 3
 
Utrum aliquod nomen dicatur de Deo proprie
 
 Ad tertium sic proceditur. Videtur quod nullum nomen dicatur de Deo proprie. 
1. Omnia enim nomina quae de Deo dicimus, sunt a creaturis accepta, ut dictum est. Sed nomina
creaturarum metaphorice dicuntur de Deo, sicut cum dicitur Deus est lapis, vel leo, vel aliquid
huiusmodi. Ergo omnia nomina dicta de Deo, dicuntur metaphorice. 
2. Praeterea, nullum nomen proprie dicitur de aliquo, a quo verius removetur quam de eo
praedicetur. Sed omnia huiusmodi nomina, bonus, sapiens, et similia, verius removentur a Deo
quam de eo praedicentur, ut patet per Dionysium, 2 cap. Cael. hier. Ergo nullum istorum
nominum proprie dicitur de Deo. 
3. Praeterea, nomina corporum non dicuntur de Deo nisi metaphorice, cum sit incorporeus. Sed
omnia huiusmodi nomina implicant quasdam corporales conditiones: significant enim cum
tempore, et cum compositione, et cum aliis huiusmodi, quae sunt conditiones corporum. Ergo
omnia huiusmodi nomina dicuntur de Deo metaphorice. 
Sed contra est quod dicit Ambrosius in lib. II De fide: Sunt quaedam nomina, quae evidenter
proprietatem divinitatis ostendunt: et quaedam quae perspicuam divinae maiestatis exprimunt
veritatem; alia vero sunt, quae translative per similitudinem de Deo dicuntur. Non igitur omnia
nomina dicuntur de Deo metaphorice, sed aliqua dicuntur proprie. 
Respondeo dicendum quod, sicut dictum est, Deum cognoscimus ex perfectionibus procedentibus
in creaturas ab ipso; quae quidem perfectiones in Deo sunt secundum eminentiorem modum quam
in creaturis. Intellectus autem noster eo modo apprehendit eas, secundum quod sunt in
creaturis: et secundum quod apprehendit, ita significat per nomina. In nominibus igitur quae
Deo attribuimus, est duo considerare, scilicet, perfectiones ipsas significatas, ut bonitatem,
vitam, et huiusmodi; et modum significandi. Quantum igitur ad id quod significant huiusmodi
nomina, proprie competunt Deo, et magis proprie quam ipsis creaturis, et per prius dicuntur
de eo. Quantum vero ad modum significandi, non proprie dicuntur de Deo: habent enim modum
significandi qui creaturis competit. 
Ad primum ergo dicendum quod quaedam nomina significant huiusmodi perfectiones a Deo
procedentes in res creatas, hoc modo quod ipse modus imperfectus quo a creatura participatur
divina perfectio, in ipso nominis significato includitur, sicut lapis significat aliquid
materialiter ens: et huiusmodi nomina non possunt attribui Deo nisi metaphorice. Quaedam vero
nomina significant ipsas perfectiones absolute, absque hoc quod aliquis modus participandi
claudatur in eorum significatione, ut ens, bonum, vivens, et huiusmodi: et talia proprie
dicuntur de Deo. 
Ad secundum dicendum quod ideo huiusmodi nomina dicit Dionysius negari a Deo, quia id quod
significatur per nomen, non convenit eo modo ei, quo nomen significat, sed excellentiori modo. 
Unde ibidem dicit Dionysius quod Deus est super omnem substantiam et vitam. 
Ad tertium dicendum quod ista nomina quae proprie dicuntur de Deo, important conditiones
corporales, non in ipso significato nominis, sed quantum ad modum significandi. Ea vero quae
metaphorice de Deo dicuntur, important conditionem corporalem in ipso suo significato. 
 
 ARTICULUS 4
 
Utrum nomina dicta de Deo sint nomina synonyma
 
 Ad quartum sic proceditur. Videtur quod ista nomina dicta de Deo, sint nomina synonyma. 
1. Synonyma enim nomina dicuntur, quae omnino idem significant. Sed ista nomina dicta de Deo
omnino idem significant in Deo: quia bonitas Dei est eius essentia, et similiter sapientia. Ergo
ista nomina sunt omnino synonyma. 
2. Si dicatur quod ista nomina significant idem secundum rem, sed secundum rationes diversas,
contra: Ratio cui non respondet aliquid in re, est vana; si ergo istae rationes sunt multae, et res
est una, videtur quod rationes istae sint vanae. 
3. Praeterea, magis est unum quod est unum re et ratione, quam quod est unum re et multiplex
ratione. Sed Deus est maxime unus. Ergo videtur quod non sit unus re et multiplex ratione. Et
sic nomina dicta de Deo non significant rationes diversas: et ita sunt synonyma. 
Sed contra, omnia synonyma, sibi invicem adiuncta, nugationem adducunt, sicut si dicatur vestis
indumentum. Si igitur omnia nomina dicta de Deo sunt synonyma, non posset convenienter dici
Deus bonus, vel aliquid huiusmodi; cum tamen scriptum sit Ier. 32,18: Fortissime, magne,
potens, Dominus exercituum nomen tibi. 
Respondeo dicendum quod huiusmodi nomina dicta de Deo, non sunt synonyma. Quod quidem facile
esset videre, si diceremus quod huiusmodi nomina sunt inducta ad removendum, vel ad
designandum habitudinem causae respectu creaturarum: sic enim essent diversae rationes
horum nominum secundum diversa negata, vel secundum diversos effectus connotatos. Sed
secundum quod dictum est huiusmodi nomina substantiam divinam significare, licet imperfecte,
etiam plane apparet secundum praemissa, quod habent rationes diversas. Ratio enim quam
significat nomen, est conceptio intellectus de re significata per nomen. Intellectus autem
noster, cum cognoscat Deum ex creaturis, format ad intelligendum Deum conceptiones
proportionatas perfectionibus procedentibus a Deo in creaturas. Quae quidem perfectiones in
Deo praeexistunt unite et simpliciter: in creaturis vero recipiuntur divise et multipliciter. 
Sicut igitur diversis perfectionibus creaturarum respondet unum simplex principium,
repraesentatum per diversas perfectiones creaturarum varie et multipliciter; ita variis et
multiplicibus conceptibus intellectus nostri respondet unum omnino simplex, secundum
huiusmodi conceptiones imperfecte intellectum. Et ideo nomina Deo attributa, licet significent
unam rem, tamen, quia significant eam sub rationibus multis et diversis, non sunt synonyma. 
Et sic patet solutio ad primum: quia nomina synonyma dicuntur, quae significant unum
secundum unam rationem. Quae enim significant rationes diversas unius rei, non primo et per
se unum significant: quia nomen non significat rem, nisi mediante conceptione intellectus, ut
dictum est. 
Ad secundum dicendum quod rationes plures horum nominum non sunt cassae et vanae; quia
omnibus eis respondet unum quid simplex, per omnia huiusmodi multipliciter et imperfecte
repraesentatum. 
Ad tertium dicendum quod hoc ipsum ad perfectam Dei unitatem pertinet, quod ea quae sunt
multipliciter et divisim in aliis, in ipso sunt simpliciter et unite. Et ex hoc contingit quod est
unus re et plures secundum rationem: quia intellectus noster ita multipliciter apprehendit eum,
sicut res multipliciter ipsum repraesentant. 
 
 ARTICULUS 5
 
Utrum ea quae de Deo dicuntur et creaturis, univoce dicantur de ipsis
 
 Ad quintum sic proceditur. Videtur quod ea quae dicuntur de Deo et creaturis, univoce de ipsis
dicantur. 
1. Omne enim aequivocum reducitur ad univocum, sicut multa ad unum. Nam si hoc nomen canis
aequivoce dicitur de latrabili et marino, oportet quod de aliquibus univoce dicatur, scilicet de
omnibus latrabilibus: aliter enim esset procedere in infinitum. Inveniuntur autem quaedam
agentia univoca, quae conveniunt cum suis effectibus in nomine et definitione, ut homo generat
hominem; quaedam vero agentia aequivoca, sicut sol causat calidum, cum tamen ipse non sit
calidus nisi aequivoce. Videtur igitur quod primum agens, ad quod omnia agentia reducuntur, sit
agens univocum. Et ita, quae de Deo et creaturis dicuntur, univoce praedicantur. 
2. Praeterea, secundum aequivoca non attenditur aliqua similitudo. Cum igitur creaturae ad
Deum sit aliqua similitudo, secundum illud Gen. 1,26: Faciamus hominem ad imaginem et
similitudinem nostram, videtur quod aliquid univoce de Deo et creaturis dicatur. 
3. Praeterea, mensura est homogenea mensurato, ut dicitur in X Metaphys. Sed Deus est prima
mensura omnium entium, ut ibidem dicitur. Ergo Deus est homogeneus creaturis. Et ita aliquid
univoce de Deo et creaturis dici potest. 
Sed contra, quidquid praedicatur de aliquibus secundum idem nomen et non secundum eandem
rationem, praedicatur de eis aequivoce. Sed nullum nomen convenit Deo secundum illam
rationem, secundum quam dicitur de creatura: nam sapientia in creaturis est qualitas, non
autem in Deo; genus autem variatum mutat rationem, cum sit pars definitionis. Et eadem ratio
est in aliis. Quidquid ergo de Deo et creaturis dicitur, aequivoce dicitur. 
Praeterea, Deus plus distat a creaturis, quam quaecumque creaturae ab invicem. Sed propter
distantiam quarundam creaturarum, contingit quod nihil univoce de eis praedicari potest; sicut
de his quae non conveniunt in aliquo genere. Ergo multo minus de Deo et creaturis aliquid
univoce praedicatur: sed omnia praedicantur aequivoce. 
Respondeo dicendum quod impossibile est aliquid praedicari de Deo et creaturis univoce. Quia
omnis effectus non adaequans virtutem causae agentis, recipit similitudinem agentis non
secundum eandem rationem, sed deficienter: ita ut quod divisim et multipliciter est in
effectibus, in causa est simpliciter et eodem modo; sicut sol secundum unam virtutem,
multiformes et varias formas in istis inferioribus producit. Eodem modo, ut supra dictum est,
omnes rerum perfectiones, quae sunt in rebus creatis divisim et multipliciter, in Deo
praeexistunt unite. Sic igitur, cum aliquod nomen ad perfectionem pertinens de creatura
dicitur, significat illam perfectionem ut distinctam secundum rationem definitionis ab aliis;
puta cum hoc nomen sapiens de homine dicitur, significamus, aliquam perfectionem distinctam
ab essentia hominis, et a potentia et ab esse ipsius, et ab omnibus huiusmodi. Sed cum hoc
nomen de Deo dicimus, non intendimus significare aliquid distinctum ab essentia vel potentia vel
esse ipsius. Et sic, cum hoc nomen sapiens de homine dicitur, quodammodo circumscribit et
comprehendit rem significatam: non autem cum dicitur de Deo, sed relinquit rem significatam ut
incomprehensam, et excedentem nominis significationem. Unde patet quod non secundum eandem
rationem hoc nomen sapiens de Deo et de homine dicitur. Et eadem ratio est de aliis. Unde
nullum nomen univoce de Deo et creaturis praedicatur. 
Sed nec etiam pure aequivoce, ut aliqui dixerunt. Quia secundum hoc, ex creaturis nihil posset
cognosci de Deo, nec demonstrari; sed semper incideret fallacia Aequivocationis. Et hoc est tam
contra philosophos, qui multa demonstrative de Deo probant, quam etiam contra Apostolum
dicentem, Rom. 1,20: invisibilia Dei per ea quae facta sunt, intellecta, conspiciuntur. 
Dicendum est igitur quod huiusmodi nomina dicuntur de Deo et creaturis secundum analogiam,
idest proportionem. Quod quidem dupliciter contingit in nominibus: vel quia multa habent
proportionem ad unum, sicut sanum dicitur de medicina et urina, inquantum utrumque habet
ordinem et proportionem ad sanitatem animalis, cuius hoc quidem signum est, illud vero causa;
vel ex eo quod unum habet proportionem ad alterum, sicut sanum dicitur de medicina et animali,
inquantum medicina est causa sanitatis quae est in animali. Et hoc modo aliqua dicuntur de Deo
et creaturis analogice, et non aequivoce pure, neque univoce. Non enim possumus nominare
Deum nisi ex creaturis, ut supra dictum est. Et sic, quidquid dicitur de Deo et creaturis, dicitur
secundum quod est aliquis ordo creaturae ad Deum, ut ad principium et causam, in qua
praeexistunt excellenter omnes rerum perfectiones. 
Et iste modus communitatis medius est inter puram aequivocationem et simplicem
univocationem. Neque enim in his quae analogice dicuntur, est una ratio, sicut est in univocis;
nec totaliter diversa, sicut in aequivocis; sed nomen quod sic multipliciter dicitur, significat
diversas proportiones ad aliquid unum; sicut sanum, de urina dictum, significat signum
sanitatis animalis, de medicina vero dictum, significat causam eiusdem sanitatis. 
Ad primum ergo dicendum quod, licet in praedicationibus oporteat aequivoca ad univoca reduci,
tamen in actionibus agens non univocum ex necessitate praecedit agens univocum. Agens enim
non univocum est causa universalis totius speciei, ut sol est causa generationis omnium
hominum. Agens vero univocum non est causa agens universalis totius speciei (alioquin esset
causa sui ipsius, cum sub specie contineatur): sed est causa particularis respectu huius
individui, quod in participatione speciei constituit. Causa igitur universalis totius speciei non
est agens univocum. Causa autem universalis est prior particulari. Hoc autem agens
universale, licet non sit univocum, non tamen est omnino aequivocum, quia sic non faceret sibi
simile; sed potest dici agens analogicum: sicut in praedicationibus omnia univoca reducuntur ad
unum primum, non univocum, sed analogicum, quod est ens. 
Ad secundum dicendum quod similitudo creaturae ad Deum est imperfecta: quia etiam nec idem
secundum genus repraesentat, ut supra dictum est. 
Ad tertium dicendum quod Deus non est mensura proportionata mensuratis. Unde non oportet
quod Deus et creaturae sub uno genere contineantur. 
Ea vero quae sunt in contrarium, concludunt quod non univoce huiusmodi nomina de Deo et
creaturis praedicentur: non autem quod aequivoce. 
 
 ARTICULUS 6
 
Utrum nomina per prius dicantur de creaturis quam de Deo
 
 Ad sextum sic proceditur. Videtur quod nomina per prius dicantur de creaturis quam de Deo. 
1. Secundum enim quod cognoscimus aliquid, secundum hoc illud nominamus; cum nomina,
secundum Philosophum, sint signa intellectuum. Sed per prius cognoscimus creaturam quam
Deum. Ergo nomina a nobis imposita, per prius conveniunt creaturis quam Deo. 
2. Praeterea, secundum Dionysium, in libro De div. nom., Deum ex creaturis nominamus. Sed
nomina a creaturis translata in Deum, per prius dicuntur de creaturis quam de Deo; sicut leo,
lapis, et huiusmodi. Ergo omnia nomina quae de Deo et de creaturis dicuntur, per prius de
creaturis quam de Deo dicuntur. 
3. Praeterea, omnia nomina quae communiter de Deo et creaturis dicuntur, dicuntur de Deo
sicut de causa omnium, ut dicit Dionysius. Sed quod dicitur de aliquo per causam, per posterius
de illo dicitur: per prius enim dicitur animal sanum quam medicina, quae est causa sanitatis. 
Ergo huiusmodi nomina per prius dicuntur de creaturis quam de Deo. 
Sed contra est quod dicitur Eph. 3, 14-15: Flecto genua mea ad Patrem Domini nostri Iesu, ex
quo omnis paternitas in caelo et in terra nominatur. Et eadem ratio videtur de nominibus aliis
quae de Deo et creaturis dicuntur. Ergo huiusmodi nomina per prius de Deo quam de creaturis
dicuntur. 
Respondeo dicendum quod in omnibus nominibus quae de pluribus analogice dicuntur, necesse est
quod omnia dicantur per respectum ad unum: et ideo illud unum oportet quod ponatur in
definitione omnium. Et quia ratio quam significat nomen, est definitio, ut dicitur in IV
Metaphys., necesse est quod illud nomen per prius dicatur de eo quod ponitur in definitione
aliorum, et per posterius de aliis, secundum ordinem quo appropinquant ad illud primum vel
magis vel minus: sicut sanum quod dicitur de animali, cadit in definitione sani quod dicitur de
medicina, quae dicitur sana inquantum causat sanitatem in animali; et in definitione sani quod
dicitur de urina, quae dicitur sana inquantum est signum sanitatis animalis. 
Sic ergo omnia nomina quae metaphorice de Deo dicuntur, per prius de creaturis dicuntur quam
de Deo: quia dicta de Deo, nihil aliud significant quam similitudines ad tales creaturas. Sicut
enim ridere, dictum de prato, nihil aliud significat quam quod pratum similiter se habet in
decore cum floret, sicut homo cum ridet, secundum similitudinem proportionis; sic nomen
leonis, dictum de Deo, nihil aliud significat quam quod Deus similiter se habet ut fortiter
operetur in suis operibus, sicut leo in suis. Et sic patet quod, secundum quod dicuntur de Deo,
eorum significatio definiri non potest, nisi per illud quod de creaturis dicitur. 
De aliis autem nominibus, quae non metaphorice dicuntur de Deo, esset etiam eadem ratio, si
dicerentur de Deo causaliter tantum, ut quidam posuerunt. Sic enim, cum dicitur Deus est
bonus, nihil aliud esset quam Deus est causa bonitatis creaturae: et sic hoc nomen bonum,
dictum de Deo, clauderet in suo intellectu bonitatem creaturae. Unde bonum per prius diceretur
de creatura quam de Deo. Sed supra ostenum est quod huiusmodi nomina non solum dicuntur de
Deo causaliter, sed etiam essentialiter. Cum enim dicitur Deus est bonus, vel sapiens, non
solum significatur quod ipse sit causa sapientiae vel bonitatis, sed quod haec in eo eminentius
praeexistunt. Unde, secundum hoc, dicendum est quod, quantum ad rem significatam per nomen,
per prius dicuntur de Deo quam de creaturis: quia a Deo huiusmodi perfectiones in creaturas
manant. Sed quantum ad impositionem nominis, per prius a nobis imponuntur creaturis, quas
prius cognoscimus. Unde et modum significandi habent qui competit creaturis, ut supra dictum
est. 
Ad primum ergo dicendum quod obiectio illa procedit quantum ad impositionem nominis. 
Ad secundum dicendum quod non est eadem ratio de nominibus quae metaphorice de Deo dicuntur,
et de aliis, ut dictum est. 
Ad tertium dicendum quod obiectio illa procederet, si huiusmodi nomina solum de Deo causaliter
dicerentur et non essentialiter, sicut sanum de medicina. 
 
 ARTICULUS 7
 
Utrum nomina quae important relationem ad creaturas, 
dicantur de Deo ex tempore
 
 Ad septimum sic proceditur. Videtur quod nomina quae important relationem ad creaturas, non
dicantur de Deo ex tempore. 
1. Omnia enim huiusmodi nomina significant divinam substantiam, ut communiter dicitur. Unde
et Ambrosius dicit quod hoc nomen Dominus est nomen potestatis, quae est divina substantia: et
Creator significat Dei actionem, quae est eius essentia. Sed divina substantia non est
temporalis, sed aeterna. Ergo huiusmodi nomina non dicuntur de Deo ex tempore, sed ab
aeterno. 
2. Praeterea, cuicumque convenit aliquid ex tempore, potest dici factum: quod enim ex tempore
est album, fit album. Sed Deo non convenit esse factum. Ergo de Deo nihil praedicatur ex
tempore. 
3. Praeterea, si aliqua nomina dicuntur de Deo ex tempore propter hoc quod important
relationem ad creaturas, eadem ratio videtur de omnibus quae relationem ad creaturas
important. Sed quaedam nomina importantia relationem ad creaturas, dicuntur de Deo ab
aeterno: ab aeterno enim scivit creaturam et dilexit, secundum illud Ier. 31,3: in caritate
perpetua dilexi te. Ergo et alia nomina quae important relationem ad creaturas, ut Dominus et
Creator, dicuntur de Deo ab aeterno. 
4. Praeterea, huiusmodi nomina relationem significant. Oportet igitur quod relatio illa vel sit
aliquid in Deo, vel in creatura tantum. Sed non potest esse quod sit in creatura tantum: quia sic
Deus denominaretur Dominus a relatione opposita, quae est in creaturis; nihil autem
denominatur a suo opposito. Relinquitur ergo quod relatio est etiam aliquid in Deo. Sed in Deo
nihil potest esse ex tempore, cum ipse sit supra tempus. Ergo videtur quod huiusmodi nomina
non dicantur de Deo ex tempore. 
5. Praeterea, secundum relationem dicitur aliquid relative: puta secundum dominum dominus,
sicut secundum albedinem albus. Si igitur relatio dominii non est in Deo secundum rem, sed
solum secundum rationem, sequitur quod Deus non sit realiter Dominus: quod patet esse falsum. 
6. Praeterea, in relativis quae non sunt simul natura, unum potest esse, altero non existente:
sicut scibile existit, non existente scientia, ut dicitur in Praedicamentis. Sed relativa quae
dicuntur de Deo et creaturis, non sunt simul natura. Ergo potest aliquid dici relative de Deo ad
creaturam, etiam creatura non existente. Et sic huiusmodi nomina, Dominus et Creator,
dicuntur de Deo ab aeterno, et non ex tempore. 
Sed contra est quod dicit Augustinus, V. De Trin., quod haec relativa appellatio Dominus Deo
convenit ex tempore. 
Respondeo dicendum quod quaedam nomina importantia relationem ad creaturam, ex tempore de
Deo dicuntur, et non ab aeterno. 
Ad cuius evidentiam, sciendum est quod quidam posuerunt relationem non esse rem naturae, sed
rationis tantum. Quod quidem apparet esse falsum, ex hoc quod ipsae res naturalem ordinem et
habitudinem habent ad invicem. Veruntamen sciendum est quod, cum relatio requirat duo
extrema, tripliciter se habere potest ad hoc quod sit res naturae et rationis. Quandoque enim ex
utraque parte est res rationis tantum: quando scilicet ordo vel habitudo non potest esse inter
aliqua, nisi secundum apprehensionem rationis tantum, utpote cum dicimus idem eidem idem. 
Nam secundum quod ratio apprehendit bis aliquod unum, statuit illud ut duo; et sic apprehendit
quandam habitudinem ipsius ad seipsum. Et similiter est de omnibus relationibus quae sunt
inter ens et non ens; quas format ratio, inquantum apprehendit non ens ut quoddam extremum. 
Et idem est de omnibus relationibus quae consequuntur actum rationis, ut genus et species, et
huiusmodi. 
Quaedam vero relationes sunt, quantum ad utrumque extremum, res naturae: quando scilicet est
habitudo inter aliqua duo secundum aliquid realiter conveniens utrique. Sicut patet de omnibus
relationibus quae consequuntur quantitatem, ut magnum et parvum, duplum et dimidium, et
huiusmodi: nam quantitas est in utroque extremorum. Et simile est de relationibus quae
consequuntur actionem et passionem, ut motivum et mobile, pater et filius, et similia. 
Quandoque vero relatio in uno extremorum est res naturae, et in altero est res rationis tantum. 
Et hoc contingit quandocumque duo extrema non sunt unius ordinis. Sicut sensus et scientia
referuntur ad sensibile et scibile, quae quidem, inquantum sunt res quaedam in esse naturali
existentes, sunt extra ordinem esse sensibilis et intelligibilis: et ideo in scientia quidem et
sensu est relatio realis, secundum quod ordinantur ad sciendum vel sentiendum res; sed res
ipsae in se consideratae, sunt extra ordinem huiusmodi. Unde in eis non est aliqua relatio
realiter ad scientiam et sensum; sed secundum rationem tantum, inquantum intellectus
apprehendit ea ut terminos relationum scientiae et sensus. Unde Philosophus dicit, in V
Metaphys., quod non dicuntur relative eo quod ipsa referantur ad alia, sed quia alia referuntur
ad ipsa. Et similiter dextrum non dicitur de columna, nisi inquantum ponitur animali ad
dextram: unde huiusmodi relatio non est realiter in columna, sed in animali. 
Cum igitur Deus sit extra totum ordinem creaturae, et omnes creaturae ordinentur ad ipsum, et
non e converso, manifestum est quod creaturae realiter referuntur ad ipsum Deum; sed in Deo
non est aliqua realis relatio eius ad creaturas, sed secundum rationem tantum, inquantum
creaturae referuntur ad ipsum. Et sic nihil prohibet huiusmodi nomina importantia relationem
ad creaturam, praedicari de Deo ex tempore: non propter aliquam mutationem ipsius, sed
propter creaturae mutationem; sicut columna fit dextera animali, nulla mutatione circa ipsam
existente, sed animali translato. 
Ad primum ergo dicendum quod relativa quaedam sunt imposita ad significandum ipsas
habitudines relativas, ut dominus, servus, pater et filius, et huiusmodi: et haec dicuntur
relativa secundum esse. Quaedam vero sunt imposita ad significandas res quas consequuntur
quaedam habitudines, sicut movens et motum, caput et capitatum, et alia huiusmodi: quae
dicuntur relativa secundum dici. Sic igitur et circa nomina divina haec differentia est
consideranda. Nam quaedam significant ipsam habitudinem ad creaturam, ut Dominus. Et
huiusmodi non significant substantia divinam directe, sed indirecte, inquantum praesupponunt
ipsam: sicut dominium praesupponit potestatem, quae est divina substantia. Quaedam vero
significant directe essentiam divinam, et ex consequenti important habitudinem; sicut Salvator,
Creator, et huiusmodi, significant actionem Dei, quae est eius essentia. Utraque tamen nomina
ex tempore de Deo dicuntur quantum ad habitudinem quam important, vel principaliter vel
consequentur: non autem quantum ad hoc quod significant essentiam, vel directe vel indirecte. 
Ad secundum dicendum, quod, sicut relationes quae de Deo dicuntur ex tempore, non sunt in Deo
nisi secundum rationem, ita nec fieri nec factum esse dicitur de Deo, nisi secundum rationem,
nulla mutatione circa ipsum existente: sicut est id, Domine refugium factus es nobis. 
Ad tertium dicendum quod operatio intellectus et voluntatis est in operante: et ideo nomina quae
significant relationes consequentes actionem intellectus vel voluntatis, dicuntur de Deo ab
aeterno. Quae vero consequuntur actiones procedentes, secundum modum intelligendi, ad
exteriores effectus, dicuntur de Deo ex tempore, ut Salvator, Creator, et huiusmodi. 
Ad quartum dicendum quod relationes significatae per huiusmodi nomina quae dicuntur de Deo ex
tempore, sunt in Deo secundum rationem tantum: oppositae autem relationes in creaturis sunt
secundum rem. Nec est inconveniens quod a relationibus realiter existentibus in re, Deus
denominetur: tamen secundum quod cointelliguntur per intellectum nostrum oppositae
relationes in Deo. Ut sic Deus dicatur relative ad creaturam, quia creatura refertur ad ipsum:
sicut Philosophus dicit, in V Metaphys., quod scibile dicitur relative, quia scientia refertur ad
ipsum. 
Ad quintum dicendum quod, cum ea ratione referatur Deus ad creaturam, quae creatura refertur
ad ipsum; cum relatio subiectionis realiter sit in creatura, sequitur quod Deus non secundum
rationem tantum, sed realiter sit Dominus. Eo enim modo dicitur Dominus, quo creatura ei
subiecta est. 
Ad sextum dicendum quod, ad cognoscendum utrum relativa sint simul natura vel non, non
oportet considerare ordinem rerum de quibus relativa dicuntur, sed significationes ipsorum
relativorum. Si enim unum in sui intellectu claudat aliud et e converso, tunc sunt simul natura:
sicut duplum et dimidium, pater et filius, et similia. Si autem unum in sui intellectu claudat
aliud, et non e converso, tunc non sunt simul natura. Et hoc modo se habent scientia et scibile. 
Nam scibile dicitur secundum potentiam: scientia autem secundum habitum, vel secundum
actum. Unde scibile, secundum modum suae significationis, praeexistit scientiae. Sed si
accipiatur scibile secundum actum, tunc est simul cum scientia secundum actum: nam scitum
non est aliquid nisi sit eius scientia. Licet igitur Deus sit prior creaturis, quia tamen in
significatione Domini clauditur quod habeat servum, et e converso, ista duo relativa, Dominus et
servus, sunt simul natura. Unde Deus non fuit Dominus, antequam haberet creaturam sibi
subiectam. 
 
 ARTICULUS 8
 
Utrum hoc nomen "Deus" sit nomen naturae
 
 Ad octavum sic proceditur. Videtur quod hoc nomen Deus non sit nomen naturae. 
1. Dicit enim Damascenus, in I libro, quod Deus dicitur a theein, quod est currere, et fovere
universa; vel ab aethein, idest ardere (Deus enim noster ignis consumens est omnem malitiam);
vel a theasthai, quod est considerare, omnia. Haec autem omnia ad operationem pertinent. Ergo
hoc nomen Deus operationem significat, et non naturam. 
2. Praeterea, secundum hoc aliquid nominatur a nobis, secundum quod cognoscitur. Sed divina
natura est nobis ignota. Ergo hoc nomen Deus non significat naturam divinam. 
Sed contra est quod dicit Ambrosius, in libro I De fide, quod Deus est nomen naturae. 
Respondeo dicendum quod non est semper idem id a quo imponitur nomen ad significandum, et id
ad quod significandum nomen imponitur. Sicut enim substantiam rei ex proprietatibus vel
operationibus eius cognoscimus, ita substantiam rei denominamus quandoque ab aliqua eius
operatione vel proprietate: sicut substantiam lapidis denominamus ab aliqua actione eius, quia
laedit pedem; non tamen hoc nomen impositum est ad significandum hanc actionem, sed
substantiam lapidis. Si qua vero sunt quae secundum se sunt nota nobis, ut calor, frigus, albedo,
et huiusmodi, non ab aliis denominantur. Unde in talibus idem est quod nomen significat, et id a
quo imponitur nomen ad significandum. 
Quia igitur Deus non est notus nobis in sui natura, sed innotescit nobis ex operationibus vel
effectibus eius, ex his possumus eum nominare, ut supra dictum est. Unde hoc nomen Deus est
nomen operationis, quantum ad id a quo imponitur ad significandum. Imponitur enim hoc nomen
ab universali rerum providentia: omnes enim loquentes de Deo, hoc intendunt nominare Deum,
quod habet providentiam universalem de rebus. Unde dicit Dionysius, 12 cap. De div. nom., quod
deitas est quae omnia videt providentia et bonitate perfecta. Ex hac autem operatione hoc nomen
Deus assumptum, impositum est ad significandum divinam naturam. 
Ad primum ergo dicendum quod omnia quae posuit Damascenus, pertinent ad providentiam, a qua
imponitur hoc nomen Deus ad significandum. 
Ad secundum dicendum quod, secundum quod naturam alicuius rei ex eius proprietatibus et
effectibus cognoscere possumus, sic eam nomine possumus significare. Unde, quia substantiam
lapidis ex eius proprietate possumus cognoscere secundum seipsam, sciendo quid est lapis, hoc
nomen lapis ipsam lapidis naturam, secundum quod in se est, significat: significat enim
definitionem lapidis, per quam scimus quid est lapis. Ratio enim quam significat nomen, est
definitio, ut dicitur in IV Metaphys. Sed ex effectibus divinis divinam naturam non possumus
cognoscere secundum quod in se est, ut sciamus de ea quid est; sed per modum eminentiae et
causalitatis et negationis, ut supra dictum est. Et sic hoc nomen Deus significat naturam
divinam. Impositum est enim nomen hoc ad aliquid significandum supra omnia existens, quod est
principium omnium, et remotum ab omnibus. Hoc enim intendunt significare nominantes Deum. 
 
ARTICULUS 9
 
Utrum hoc nomen "Deus" sit communicabile
 
 Ad nonum sic proceditur. Videtur quod hoc nomen Deus sit communicabile. 
1. Cuicumque enim communicatur res significata per nomen, communicatur et nomen ipsum. 
Sed hoc nomen Deus, ut dictum est, significat divinam naturam, quae est communicabilis aliis,
secundum illud II Petr. 1,4: magna et pretiosa promissa nobis donavit, ut per hoc efficiamur
divinae consortes naturae. Ergo hoc nomen Deus est communicabile. 
2. Praeterea, sola nomina propria non sunt communicabilia. Sed hoc nomen Deus non est nomen
proprium, sed appellativum: quod patet ex hoc quod habet plurale, secundum illud Psalmi 81,6:
Ego dixi, dii estis. Ergo hoc nomen Deus est communicabile. 
3. Praeterea, hoc nomen Deus imponitur ab operatione, ut dictum est. Sed alia nomina quae
imponuntur Deo ab operationibus, sive ab effectibus, sunt communicabilia, ut bonus, sapiens et
huiusmodi. Ergo et hoc nomen Deus est communicabile. 
Sed contra est quod dicitur Sap. 14,21: incommunicabile nomen lignis et lapidibus
imposuerunt; et loquitur de nomine deitatis. Ergo hoc nomen Deus est nomen incommunicabile. 
Respondeo dicendum quod aliquod nomen potest esse communicabile dupliciter: uno modo,
proprie: alio modo, per similitudinem. Proprie quidem communicabile est, quod secundum
totam significationem nominis, est communicabile multis. Per similitudinem autem
communicabile est, quod est communicabile secundum aliquid eorum quae includuntur in
nominis significatione. Hoc enim nomen leo proprie communicatur omnibus illis in quibus
invenitur natura quam significat hoc nomen leo: per similitudinem vero communicabile est illis
qui participant aliquid leoninum, ut puta audaciam vel fortitudinem, qui metaphorice leones
dicuntur. 
Ad sciendum autem quae nomina proprie sunt communicabilia, considerandum est quod omnis
forma in supposito singulari existens, per quod individuatur, communis est multis, vel
secundum rem vel secundum rationem saltem: sicut natura humana communis est multis
secundum rem et rationem, natura autem solis non est communis multis secundum rem, sed
secundum rationem tantum; potest enim natura solis intelligi ut in pluribus suppositis
existens. Et hoc ideo, quia intellectus intelligit naturam cuiuslibet speciei per abstractionem a
singulari: unde esse in uno supposito singulari vel in pluribus, est praeter intellectum naturae
speciei, unde, servato intellectu naturae speciei, potest intelligi ut in pluribus existens. Sed
singulare, ex hoc ipso quod est singulare, est divisum ab omnibus aliis. Unde omne nomen
impositum ad significandum aliquod singulare, est incommunicabile et re et ratione: non enim
potest nec in apprehensione cadere pluralitas huius individui. Unde nullum nomen significans
aliquod individuum, est communicabile multis proprie, sed solum secundum similitudinem;
sicut aliquis metaphorice potest dici Achilles, inquantum habet aliquid de proprietatibus
Achillis, scilicet fortitudinem. 
Formae vero quae non individuantur per aliquod suppositum, sed per seipsas (quia scilicet sunt
formae subsistentes), si intelligerentur secundum quod sunt in seipsis, non possent
communicari nec re neque ratione; sed forte per similitudinem, sicut dictum est de individuis. 
Sed quia formas simplices per se subsistentes non possumus intelligere secundum quod sunt, sed
intelligimus eas ad modum rerum compositarum habentium formas in materia; ideo, ut dictum
est, imponimus eis nomina concreta significantia naturam in aliquo supposito. Unde, quantum
pertinet ad rationem nominum, eadem ratio est de nominibus quae a nobis imponuntur ad
significandum naturas rerum compositarum, et de nominibus quae a nobis imponuntur ad
significandum naturas simplices subsistentes. 
Unde, cum hoc nomen Deus impositum sit ad significandum naturam divinam, ut dictum est,
natura autem divina multiplicabilis non est, ut supra ostensum est: sequitur quod hoc nomen
Deus incommunicabile quidem sit secundum rem, sed communicabile sit secundum opinionem,
quemadmodum hoc nomen sol esset communicabile secundum opinionem ponentium multos soles. 
Et secundum hoc dicitur Gal. 4,8: his qui natura non sunt dii, serviebatis; Glossa: non sunt dii
natura, sed opinione hominum. Est nihilominus communicabile hoc nomen Deus, non secundum
suam totam significationem, sed secundum aliquid eius, per quandam similitudinem: ut dii
dicantur, qui participant aliquid divinum per similitudinem, secundum illud: Ego dixi, dii estis. 
Si vero esset aliquod nomen impositum ad significandum Deum non ex parte naturae, sed ex
parte suppositi, secundum quod consideratur ut hoc aliquid, illud nomen esset omnibus modis
incommunicabile: sicut forte est nomen Tetragrammaton apud Hebraeos. Et est simile si quis
imponeret nomen Soli designans hoc individuum. 
Ad primum ergo dicendum quod natura divina non est communicabilis, nisi secundum
similitudinis participationem. 
Ad secundum dicendum quod hoc nomen Deus est nomen appelativum, et non proprium, quia
significat naturam divinam ut in habente; licet ipse Deus, secundum rem, non sit nec
universalis nec particularis. Nomina enim non sequuntur modum essendi qui est in rebus, sed
modum essendi secundum quod in cognitione nostra est. Et tamen, secundum rei veritatem, est
incommunicabile, secundum quod dictum est de hoc nomine sol. 
Ad tertium dicendum quod haec nomina bonus, sapiens, et similia, imposita quidem sunt a
perfectionibus procedentibus a Deo in creaturas: non tamen sunt imposita ad significandum
divinam naturam, sed ad significandum ipsas perfectiones absolute. Et ideo etiam secundum rei
veritatem sunt communicabilia multis. Sed hoc nomen Deus impositum est ab operatione
propria Deo, quam experimur continue ad significandum divinam naturam. 
 
 ARTICULUS 10
 
Utrum hoc nomen "Deus" univoce dicatur de Deo per participationem, 
secundum naturam, et secundum opinionem
 
 
Ad decimum sic proceditur. Videtur quod hoc nomen Deus univoce dicatur de Deo per naturam, et
per participationem, et secundum opinionem. 
1. Ubi enim est diversa significatio, non est contradictio affirmatis et negantis: aequivocatio
enim impedit contradictionem. Sed catholicus dicens idolum non est Deus, contradicit pagano
dicenti idolum est Deus. Ergo Deus utrobique sumptum univoce dicitur. 
2. Praeterea, sicut idolum est Deus secundum opinionem et non secundum veritatem, ita fruitio
carnalium delectationum dicitur felicitas secundum opinionem, et non secundum veritatem. Sed
hoc nomen beatitudo univoce dicitur de hac beatitudine opinata, et de hac beatitudine vera. Ergo
et hoc nomen Deus univoce dicitur de Deo secundum veritatem, et de Deo secundum opinionem. 
3. Praeterea, univoca dicuntur quorum est ratio una. Sed catholicus, cum dicit unum esse
Deum, intelligit nomine Dei rem omnipotentem, et super omnia venerandam: et hoc idem
intelligit gentilis, cum dicit idolum esse Deum. Ergo hoc nomen Deus univoce dicitur utrobique. 
Sed contra, illud quod est in intellectu, est similitudo eius quod est in re, ut dicitur in I
Periherm. Sed animal, de dictum animali vero et de animali picto, aequivoce dicitur. Ergo hoc
nomen Deus, dictum de Deo vero et de Deo secundum opinionem, aequivoce dicitur. 
Praeterea, nullus potest significare id quod non cognoscit: sed gentilis non cognoscit naturam
divinam: ergo, cum dicit idolum est Deus, non significat veram deitatem. Hanc autem significat
catholicus dicens unum esse Deum. Ergo hoc nomen Deus non dicitur univoce, sed aequivoce, de
Deo vero, et de Deo secundum opinionem. 
Respondeo dicendum quod hoc nomen Deus, in praemissis tribus significationibus, non accipitur
neque univoce neque aequivoce, sed analogice. Quod ex hoc patet. Quia univocorum est omnino
eadem ratio: aequivocorum est omnino ratio diversa: in analogicis vero, oportet quod nomen
secundum unam significationem acceptum, ponatur in definitione eiusdem nominis secundum
alias significationes accepti. Sicut ens de substantia dictum, ponitur in definitione entis
secundum quod de accidente dicitur; et sanum dictum de animali, ponitur in definitione sani
secundum quod dicitur de urina et de medicina; huius enim sani quod est in animali, urina est
significativa, et medicina factiva. 
Sic accidit in proposito. Nam hoc nomen Deus, secundum quod pro Deo vero sumitur, in ratione
Dei sumitur secundum quod dicitur Deus secundum opinionem vel participationem. Cum enim
aliquem nominamus Deus secundum participationem, intelligimus nomine Dei aliquid habens
similitudinem veri Dei. Similiter cum idolum nominamus Deum, hoc nomine Deus intelligimus
significari aliquid, de quo homines opinantur quod sit Deus. Et sic manifestum est quod alia et
alia est significatio nominis, sed una illarum significationum clauditur in significationibus
aliis. Unde manifestum est quod analogice dicitur. 
Ad primum ergo dicendum quod nominum multiplicitas non attenditur secundum nominis
praedicationem, sed secundum significationem: hoc enim nomen homo, de quocumque
praedicetur, sive vere sive false, dicitur uno modo. Sed tunc multipliciter diceretur, si per hoc
nomen homo intenderemus significare diversa: puta, si unus intenderet significare per hoc
nomen homo id quod vere est homo, et alius intenderet significare eodem nomine lapidem, vel
aliquid aliud. Unde patet quod catholicus dicens idolum non esse Deum, contradicit pagano hoc
asserenti: quia uterque utitur hoc nomine Deus ad significandum verum Deum. Cum enim
paganus dicit idolum esse Deum, non utitur hoc nomine secundum quod significat Deum
opinabilem: sic enim verum diceret, cum etiam catholici interdum in tali significatione hoc
nomine utantur, ut cum dicitur, omnes dii gentium daemonia. 
Et similiter dicendum ad secundum et tertium. Nam illae rationes procedunt secundum
diversitatem praedicationis nominis, et non secundum diversam significationem. 
Ad quartum dicendum quod animal dictum de animali vero et de picto, non dicitur pure
aequivoce; sed Philosophus largo modo accipit aequivoca, secundum quod includunt in se analoga. 
Quia et ens, quod analogice dicitur, aliquando dicitur aequivoce praedicari de diversis
praedicamentis. 
Ad quintum dicendum quod ipsam naturam Dei prout in se est, neque catholicus neque paganus
cognoscit: sed uterque cognoscit eam secundum aliquam rationem causalitatis vel excellentiae vel
remotionis, ut supra dictum est. Et secundum hoc, in eadem significatione accipere potest
gentilis hoc nomen Deus, cum dicit idolum est Deus, in qua accipit ipsum catholicus dicens
idolum non est Deus. Si vero aliquis esset qui secundum nullam rationem Deum cognosceret, nec
ipsum nominaret, nisi forte sicut proferimus nomina quorum significationem ignoramus. 
 
 ARTICULUS 11
 
Utrum hoc nomen "Qui est" sit maxime nomen Dei proprium
 
 Ad undecimum sic proceditur. Videtur quod hoc nomen Qui est non sit maxime proprium nomen 
Dei. 
1. Hoc enim nomen Deus est nomen incommunicabile, ut dictum est. Sed hoc nomen Qui est non
est nomen incommunicabile. Ergo hoc nomen Qui est non est maxime proprium nomen Dei. 
2. Praeterea, Dionysius dicit, 3 cap. De div. nom., quod boni nominatio est manifestativa
omnium Dei processionum. Sed hoc maxime Deo convenit, quod sit universale rerum
principium. Ergo hoc nomen bonum est maxime proprium Dei, et non hoc nomen Qui est. 
3. Praeterea, omne nomen divinum videtur importare relationem ad creaturas, cum Deus non
cognoscatur a nobis nisi per creaturas. Sed hoc nomen Qui est nullam importat habitudinem ad
creaturas. Ergo hoc nomen Qui est non est maxime proprium nomen Dei. 
Sed contra est quod dicitur Ex. 3,13-14, quod Moysi quaerenti, si dixerint mihi: Quod est nomen
eius? quid dicam eis? et respondit ei Dominus: Sic dices eis: Qui est misit me ad vos. Ergo hoc
nomen Qui est est maxime proprium nomen Dei. 
Respondeo dicendum quod hoc nomen Qui est triplici ratione est maxime proprium nomen Dei. 
Primo quidem, propter sui significationem. Non enim significat formam aliquam, sed ipsum
esse. Unde, cum esse Dei sit ipsa eius essentia, et hoc nulli alii conveniat, ut supra ostensum
est, manifestum est quod inter alia nomina hoc maxime proprie nominat Deum: unumquodque
enim denominatur a sua forma. 
Secundo, propter eius universalitatem. Omnia enim alia nomina vel sunt minus communia; vel,
si convertantur cum ipso, tamen addunt aliqua supra ipsum secundum rationem; unde
quodammodo informant et determinant ipsum. Intellectus autem noster non potest ipsam Dei
essentiam cognoscere in statu viae, secundum quod in se est: sed quemcumque modum determinet
circa id quod de Deo intelligit, deficit a modo quo Deus in se est. Et ideo, quanto aliqua nomina
sunt minus determinata, et magis communia et absoluta, tanto magis proprie dicuntur de Deo a
nobis. Unde et Damascenus dicit quod principalius omnibus quae de Deo dicuntur nominibus, est
Qui est: totum enim in seipso comprehendens, habet ipsum esse velut quoddam pelagus
substantiae infinitum et indeterminatum. Quolibet enim alio nomine determinatur aliquis
modus substantiae rei: sed hoc nomen Qui est nullum modum essendi determinat, sed se habet
indeterminate ad omnes; et ideo nominat ipsum pelagus substantiae infinitum. 
Tertio vero, ex eius consignificatione. Significat enim esse in praesenti: et hoc maxime proprie
de Deo dicitur, cuius esse non novit praeteritum vel futurum, ut dicit Augustinus in V De Trin. 
Ad primum ergo dicendum quod hoc nomen Qui est est magis proprium nomen Dei quam hoc
nomen Deus, quantum ad id a quo imponitur, scilicet ab esse, et quantum ad modum significandi
et consignificandi, ut dictum est. Sed quantum ad id ad quod imponitur nomen ad significandum
est magis proprium hoc nomen Deus, quod imponitur ad significandum naturam divinam. Et
adhuc magis proprium nomen est Tetragrammaton, quod est impositum ad significandam ipsam
Dei substantiam incommunicabilem, et, ut sic liceat loqui, singularem. 
Ad secundum dicendum quod hoc nomen bonum est principale nomen Dei inquantum est causa,
non tamen simpliciter: nam esse absolute praeintelligitur causae. 
Ad tertium dicendum quod non est necessarium quod omnia nomina divina importent habitudinem
ad creaturas; sed sufficit quod imponantur ab aliquibus perfectionibus procedentibus a Deo in
creaturas. Inter quas prima est ipsum esse, a qua sumitur hoc nomen Qui est. 
 
 ARTICULUS 12
 
Utrum propositiones affirmativae possint formari de Deo
 
 Ad duodecimum sic proceditur. Videtur quod propositiones affirmativae non possunt formari de
Deo. 
1. Dicit enim Dionysius, 2 cap. Cael. hier., quod negationes de Deo sunt verae, affirmationes
autem incompactae. 
2. Praeterea, Boetius dicit, in libro De Trin., quod forma simplex subiectum esse non potest. 
Sed Deus maxime est forma simplex, ut supra ostensum est. Ergo non potest esse subiectum. Sed
omne illud de quo propositio affirmativa formatur, accipitur ut subiectum. Ergo de Deo
propositio affirmativa formari non potest. 
3. Praeterea, omnis intellectus intelligens rem aliter quam sit, est falsus. Sed Deus habet esse
absque omni compositione, ut supra probatum est. Cum igitur omnis intellectus affirmativus
intelligat aliquid cum compositione, videtur quod propositio affirmativa vere de Deo formari
non possit. 
Sed contra est quod fidei non subest falsum. Sed propositiones quaedam affirmativae subduntur
fidei, utpote quod Deus est trinus et unus, et quod est omnipotens. Ergo propositiones
affirmativae possunt vere formari de Deo. 
Respondeo dicendum quod propositiones affirmativae possunt vere formari de Deo. Ad cuius
evidentiam, sciendum est quod in qualibet propositione affirmativa vera, oportet quod
praedicatum et subiectum significent idem secundum rem aliquo modo, et diversum secundum
rationem. Et hoc patet tam in propositionibus quae sunt de praedicato accidentali, quam in illis
quae sunt de praedicato substantiali. Manifestum est enim quod homo et albus sunt idem
subiecto, et differunt ratione: alia enim est ratio hominis, et alia ratio albi. Et similiter cum
dico homo est animal: illud enim ipsum quod est homo, vere animal est; in eodem enim supposito
est et natura sensibilis, a qua dicitur animal, et rationalis, a qua dicitur homo. Unde hic etiam
praedicatum et subiectum sunt idem supposito, sed diversa ratione. Sed et in propositionibus in
quibus idem praedicatur de seipso, hoc aliquo modo invenitur; inquantum intellectus id quod
ponit ex parte subiecti, trahit ad partem suppositi, quod vero ponit ex parte praedicati, trahit
ad naturam formae in supposito existentis, secundum quod dicitur quod praedicata tenentur
formaliter, et subiecta materialiter. Huic vero diversitati quae est secundum rationem,
respondet pluralitas praedicati et subiecti: identitatem vero rei significat intellectus per ipsam
compositionem. 
Deus autem, in se consideratus, est omnino unus et simplex: sed tamen intellectus noster
secundum diversas conceptiones ipsum cognoscit, eo quod non potest ipsum ut in seipso est,
videre. Sed tamen, quamvis intelligat ipsum sub diversis conceptionibus, cognoscit tamen quod
omnibus suis conceptionibus respondet una et eadem res simpliciter. Hanc ergo pluralitatem
quae est secundum rationem, repraesentat per pluralitatem praedicati et subiecti: unitatem
vero repraesentat intellectus per compositionem. 
Ad primum ergo dicendum quod Dionysius dicit affirmationes de Deo esse incompactas, vel
inconvenientes secundum aliam translationem, inquantum nullum nomen Deo competit secundum
modum significandi, ut supra dictum est. 
Ad secundum dicendum quod intellectus noster non potest formas simplices subsistentes
secundum quod in seipsis sunt, apprehendere: sed apprehendit eas secundum modum
compositorum, in quibus est aliquid quod subiicitur, et est aliquid quod inest. Et ideo
apprehendit formam simplicem in ratione subiecti, et attribuit ei aliquid. 
Ad tertium dicendum quod haec propositio, intellectus intelligens rem aliter quam sit, est
falsus, est duplex; ex eo quod hoc adverbium aliter potest determinare hoc verbum intelligit ex
parte intellecti, vel ex parte intelligentis. Si ex parte intellecti, si propositio vera est, et est
sensus: quicumque intellectus intelligit rem esse aliter quam sit, falsus est. Sed hoc non habet
locum in proposito: quia intellectus noster, formans propositionem de Deo, non dicit eum esse
compositum, sed simplicem. Si vero ex parte intelligentis, sic propositio falsa est. Alius est
enim modus intellectus in intelligendo, quam rei in essendo. Manifestum est enim quod
intellectus noster res materiales infra se existentes intelligit immaterialiter; non quod
intelligat eas esse immateriales, sed habet modum immaterialem in intelligendo. Et similiter,
cum intelligit simplicia quae sunt supra se, intelligit ea secundum modum suum, scilicet
composite: non tamen ita quod intelligat ea esse composita. Et sic intellectus noster non est
falsus, formans compositionem de Deo.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page