St. Thomas Aquinas: Summa Theologica, Prima Pars Quaestio XLIII 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XLIII 
 
 De missione divinarum Personarum 
 
 in octo articulos divisa 
 
 
 
 
 

Deinde considerandum de missione divinarum Personarum. 
Et circa hoc quaeruntur octo. 
 
 Primo: utrum alicui divinae Personae conveniat mitti. 
 Secundo: utrum missio sit aeterna, vel temporalis tantum. 
 Tertio: secundum quid divina Persona invisibiliter mittatur. 
 Quarto: utrum cuilibet Personae conveniat mitti. 
 Quinto: utrum invisibiliter mittatur tam Filius, quam Spiritus Sanctus. 
 Sexto: ad quos fiat missio invisibilis. 
 Septimo: de missione visibili. 
 Octavo: utrum aliqua Persona mittat seipsam, visibiliter aut invisibiliter. 
 
ARTICULUS 1 
 
 Utrum alicui Personae divinae conveniat mitti 
 
 Ad primum sic proceditur. Videtur quod Personae divinae non conveniat mitti. 
1. Missus enim minor est mittente. Sed una Persona divina non est minor alia. Ergo una Persona
non mittitur ab alia. 
2. Praeterea, omne quod mittitur, separatur a mittente: unde Hieronymus dicit, Super Ezechiel:
Quod coniunctum est, et in corpore uno copulatum, mitti non potest. Sed in divinis Personis
nihil est separabile, ut Hilarius dicit. Ergo una Persona non mittitur ab alia. 
3. Praeterea, quicumque mittitur, ab aliquo loco discedit, et ad aliquem locum de novo vadit. Hoc
autem divinae Personae non convenit, cum ubique sit. Ergo divinae Personae non convenit mitti. 
Sed contra est quod dicitur Io. 8,16: Non sum ego solus, sed ego et qui misit me, Pater. 
Respondeo dicendum quod in ratione missionis duo importantur: quorum unum est habitudo
missi ad eum a quo mittitur: aliud est habitudo missi ad terminum ad quem mittitur. Per hoc
autem quod aliquis mittitur, ostenditur processio quaedam missi a mittente; vel secundum
imperium, sicut dominus mittit servum; vel secundum consilium, ut si consiliarius mittere
dicatur regem ad bellandum; vel secundum originem, ut si dicatur quod flos emittitur ab arbore.
Ostenditur etiam habitudo ad terminum ad quem mittitur, ut aliquo modo ibi esse incipiat; vel
quia prius ibi omnino non erat quo mittitur; vel quia incipit ibi aliquo modo esse, quo prius non
erat. 
Missio igitur divinae Personae convenire potest, secundum quod importat ex una parte
processionem originis a mittente; et secundum quod importat ex alia parte novum modum
existendi in aliquo. Sicut Filius dicitur esse missus a Patre in mundum, secundum quod incoepit
esse in mundo visibiliter per carnem assumptam: et tamen ante in mundo erat, ut dicitur Io.
1,10. 
Ad primum ergo dicendum quod missio importat minorationem in eo qui mittitur, secundum quod
importat processionem a principio mittente aut secundum imperium, aut secundum consilium:
quia imperans est maior, et consilians est sapientior. Sed in divinis non importat nisi
processionem originis; quae est secundum aequalitatem, ut supra dictum est. 
Ad secundum dicendum quod illud quod sic mittitur ut incipiat esse ubi prius nullo modo erat,
sua missione localiter movetur: unde oportet quod loco separetur a mittente. Sed hoc non accidit
in missione divinae Personae; quia Persona divina missa, sicut non incipit esse ubi prius non
fuerat, ita nec desinit esse ubi fuerat. Unde talis missio est sine separatione; sed habet solam
distinctionem originis. 
Ad tertium dicendum quod obiectio illa procedit de missione quae fit secundum motum localem;
quae non habet locum in divinis. 
 ARTICULUS 2 
 
 Utrum missio sit aeterna, vel temporalis tantum 
 
 Ad secundum sic proceditur. Videtur quod missio possit esse aeterna. 
1. Dicit enim Gregorius: eo mittitur Filius, quo generatur. Sed generatio Filii est aeterna. Ergo
et missio. 
2. Praeterea, cuicumque convenit aliquid temporaliter, illud mutatur. Sed Persona divina non
mutatur. Ergo missio divinae Personae non est temporalis, sed aeterna. 
3. Praeterea, missio processionem importat. Sed processio divinarum Personarum est aeterna.
Ergo et missio. 
Sed contra est quod dicitur Gal. 4,4: Cum venit plenitudo temporis, misit Deus Filium suum. 
Respondeo dicendum quod in his quae important originem divinarum Personarum, est quaedam
differentia attendenda. Quaedam enim in sui significatione important solam habitudinem ad
principium, ut processio et exitus. Quaedam vero, cum habitudine ad principium, determinant
processionis terminum. Quorum quaedam determinant terminum aeternum, sicut generatio et
spiratio: nam generatio est processio divinae Personae in naturam divinam; et spiratio, passive
accepta, importat processionem Amoris subsistentis. Quaedam vero, cum habitudine ad
principium, important terminum temporalem sicut missio et datio: mittitur enim aliquid ad hoc
ut sit in aliquo, et datur ad hoc quod habeatur; Personam autem divinam haberi ad aliqua
creatura, vel esse novo modo existendi in ea, est quoddam temporale. 
Unde missio et datio in divinis dicuntur temporaliter tantum. Generatio autem et spiratio solum
ab aeterno. Processio autem et exitus dicuntur in divinis et aeternaliter et temporaliter: nam
Filius ab aeterno processit ut sit Deus; temporaliter autem ut etiam sit homo, secundum
missionem visibilem; vel etiam ut sit in homine, secundum invisibilem missionem. 
Ad primum ergo dicendum quod Gregorius loquitur de generatione temporali Filii, non a Patre,
sed a Matre. Vel, quia ex hoc ipso Filius habet quod possit mitti, quod est ab aeterno genitus. 
Ad secundum dicendum quod divinam Personam esse novo modo in aliquo, vel ab aliquo haberi
temporaliter, non est propter mutationem divinae Personae, sed propter mutationem creaturae:
sicut et Deus temporaliter dicitur Dominus, propter mutationem creaturae. 
Ad tertium dicendum quod missio non solum importat processionem a principio, sed determinat
processionis terminum temporalem. Unde missio solum est temporalis. Vel, missio includit
processionem aeternam, et aliquid addit, scilicet temporalem effectum: habitudo enim divinae
Personae ad suum principium non est nisi ab aeterno. Unde gemina dicitur processio, aeterna
scilicet et temporalis, non propter hoc quod habitudo ad principium geminetur: sed geminatio
est ex parte termini temporalis et aeterni. 
 ARTICULUS 3 
 
 Utrum missio invisibilis divinae Personae 
 sit solum secundum donum gratiae gratum facientis 
 
Ad tertium sic proceditur. Videtur quod missio invisibilis divinae Personae non sit solum
secundum donum gratiae gratum facientis. 
1. Divinam enim Personam mitti, est ipsam donari. Si igitur divina Persona mittitur solum
secundum dona gratiae gratum facientis, non donabitur ipsa Persona divina, sed solum dona eius.
Quod est error dicentium Spiritum Sanctum non dari, sed eius dona. 
2. Praeterea, haec praepositio secundum denotat habitudinem alicuius causae. Sed Persona
divina est causa quod habeatur donum gratiae gratum facientis, et non e converso; secundum
illud Rom. 5,5: Caritas Dei diffusa est in cordibus nostris per Spiritum Sanctum, qui datus est
nobis. Ergo inconvenienter dicitur quod Persona divina secundum dona gratiae gratum facientis
mittatur. 
3. Praeterea, Augustinus dicit, IV De Trin., quod Filius, cum ex tempore mente percipitur,
mitti dicitur. Sed Filius cognoscitur non solum per gratiam gratum facientem, sed etiam per
gratiam gratis datam, sicut per fidem et per scientiam. Non ergo Persona divina mittitur
secundum solam gratiam gratum facientem. 
4. Praeterea, Rabanus dicit quod Spiritus Sanctus datus est Apostolis ad operationem
miraculorum. Hoc autem non est donum gratiae gratum facientis, sed gratiae gratis datae. Ergo
Persona divina non solum datur secundum gratiam gratum facientem. 
Sed contra est quod Augustinus dicit, XV De Trin., quod Spiritus Sanctus procedit temporaliter ad
sanctificandam creaturam. Missio autem est temporalis processio. Cum igitur sanctificatio
creaturae non sit nisi per gratiam gratum facientem, sequitur quod missio divinae Personae non
sit nisi per gratiam gratum facientem. 
Respondeo dicendum quod divinae Personae convenit mitti, secundum quod novo modo existit in
aliquo; dari autem, secundum quod habetur ab aliquo. Neutrum autem horum est nisi secundum
gratiam gratum facientem. Est enim unus communis modus quo Deus est in omnibus rebus per
essentiam, potentiam et praesentiam, sicut causa in effectibus participantibus bonitatem ipsius.
Super istum modum autem communem, est unus specialis, qui convenit creaturae rationali, in
qua Deus dicitur esse sicut cognitum in cognoscente et amatum in amante. Et quia, cognoscendo et
amando, creatura rationalis sua operatione attingit ad ipsum Deum, secundum istum specialem
modum Deus non solum dicitur esse in creatura rationali, sed etiam habitare in ea sicut in
templo suo. Sic igitur nullus alius effectus potest esse ratio quod divina Persona sit novo modo
in rationali creatura, nisi gratia gratum faciens. Unde secundum solam gratiam gratum
facientem, mittitur et procedit temporaliter Persona divina. Similiter illud solum habere
dicimur, quo libere possumus uti vel frui. Habere autem potestatem fruendi divina Persona, est
solum secundum gratiam gratum facientem. Sed tamen in ipso dono gratiae gratum facientis,
Spiritus Sanctus habetur, et inhabitat hominem. Unde ipsemet Spiritus Sanctus datur et
mittitur. 
Ad primum ergo dicendum quod per donum gratiae gratum facientis perficitur creatura
rationalis, ad hoc quod libere non solum ipso dono creato utatur, sed ut ipsa divina Persona
fruatur. Et ideo missio invisibilis fit secundum donum gratiae gratum facientis, et tamen ipsa
Persona divina datur. 
Ad secundum dicendum quod gratia gratum faciens disponit animam ad habendam divinam
Personam: et significatur hoc, cum dicitur quod Spiritus Sanctus datur secundum donum gratiae.
Sed tamen ipsum donum gratiae est a Spiritu Sancto: et hoc significatur, cum dicitur quod
caritas Dei diffunditur in cordibus nostris per Spiritum Sanctum. 
Ad tertium dicendum quod, licet per aliquos effectus Filius cognosci possit a nobis, non tamen
per aliquos effectus nos inhabitat, vel etiam habetur a nobis. 
Ad quartum dicendum quod operatio miraculorum est manifestativa gratiae gratum facientis,
sicut et donum prophetiae, et quaelibet gratia gratis data. Unde I Cor. 12,7, gratia gratis data
nominatur manifestatio Spiritus. Sic igitur Apostolis dicitur datus Spiritus Sanctus ad
operationem miraculorum, quia data est eis gratia gratum faciens cum signo manifestante. Si
autem daretur solum signum gratiae gratum facientis sine gratia, non diceretur dari
simpliciter Spiritus Sanctus; nisi forte cum aliqua determinatione, secundum quod dicitur quod
alicui datur spiritus propheticus vel miraculorum, inquantum a Spiritu Sancto habet virtutem
prophetandi vel miracula faciendi. 
 ARTICULUS 4 
 
 Utrum Patri conveniat mitti 
 
Ad quartum sic proceditur. Videtur quod etiam Patri conveniat mitti. 
1. Mitti enim divinam Personam est ipsam dari. Sed Pater dat seipsum: cum haberi non possit,
nisi seipso donante. Ergo potest dici quod Pater mittat seipsum. 
2. Praeterea, Persona divina mittitur secundum inhabitationem gratiae. Sed per gratiam tota
Trinitas inhabitat in nobis, secundum illud Io. 14,23: Ad eum veniemus, et mansionem apud
eum faciemus. Ergo quaelibet divinarum Personarum mittitur. 
3. Praeterea, quidquid convenit alicui Personae, convenit omnibus, praeter notiones et
personas. Sed missio non significat aliquam personam: neque etiam notionem, cum sint tantum
quinque notiones, ut supra dictum est. Ergo cuilibet Personae divinae convenit mitti. 
Sed contra est quod Augustinus dicit, in II libro De Trin., quod solus Pater nunquam legitur
missus. 
Respondeo dicendum quod missio in sui ratione importat processionem ab alio; et in divinis,
secundum originem, ut supra dictum est. Unde, cum Pater non sit ab alio, nullo modo convenit
sibi mitti; sed solum Filio et Spiritui Sancto, quibus convenit esse ab alio. 
Ad primum ergo dicendum quod si dare importet liberalem communicationem alicuius, sic Pater
dat seipsum inquantum se liberaliter communicat creaturae ad fruendum. Si vero importet
auctoritatem dantis respectu eius quod datur, sic non convenit dari in divinis nisi Personae quae
est ab alio; sicut nec mitti. 
Ad secundum dicendum quod, licet effectus gratiae sit etiam a Patre, qui inhabitat per gratiam,
sicut et Filius et Spiritus Sanctus; quia tamen non est ab alio, non dicitur mitti. Et hoc est quod
dicit Augustinus, IV De Trin., quod Pater, cum in tempore a quoquam cognoscitur, non dicitur
missus: non enim habet de quo sit, aut ex quo procedat. 
Ad tertium dicendum quod missio, inquantum importat processionem a mittente, includit in sui
significatione notionem, non quidem in speciali, sed in generali, prout esse ab alio est commune
duabus notionibus. 
 ARTICULUS 5 
 
 Utrum Filio conveniat invisibiliter mitti 
 
Ad quintum sic proceditur. Videtur quod Filio non conveniat invisibiliter mitti. 
1. Missio enim invisibilis divinae Personae attenditur secundum dona gratiae. Sed omnia dona
gratiae pertinent ad Spiritum Sanctum, secundum illud I Cor. 12,11: Omnia operatur unus
atque idem Spiritus. Ergo invisibiliter non mittitur nisi Spiritus Sanctus. 
2. Praeterea, missio divinae Personae fit secundum gratiam gratum facientem. Sed dona quae
pertinent ad perfectionem intellectus, non sunt dona gratiae gratum facientis: cum sine caritate
possint haberi, secundum illud I ad Cor. 13,2: Si habuero prophetiam, et noverim mysteria
omnia, et omnem scientiam, et si habuero omne fidem, ita ut montes transferam, caritatem
autem non habeam, nihil sum. Cum ergo Filius procedat ut Verbum intellectus, videtur quod non
conveniat sibi invisibiliter mitti. 
3. Praeterea, missio divinae Personae est quaedam processio, ut dictum est. Sed alia est
processio Filii, alia Spiritus Sancti. Ergo et alia missio, si uterque mittitur. Et sic altera earum
superflueret, cum una sit sufficiens ad sanctificandam creaturam. 
Sed contra est quod Sap. 9,10 dicitur de divina Sapientia: Mitte illam de caelis sanctis tuis, et a
sede magnitudinis tuae. 
Respondeo dicendum quod per gratiam gratum facientem tota Trinitas inhabitat mentem,
secundum illud Io. 14,23: Ad eum veniemus, et mansionem apud eum faciemus. Mitti autem
Personam divinam ad aliquem per invisibilem gratiam, significat novum modum inhabitandi
illius Personae, et originem eius ab alia. Unde, cum tam Filio quam Spiritui Sancto conveniat et
inhabitare per gratiam et ab alio esse, utrique convenit invisibiliter mitti. Patri autem licet
conveniat inhabitare per gratiam, non tamen sibi convenit ab alio esse; et per consequens nec
mitti. 
Ad primum ergo dicendum quod, licet omnia dona, inquantum dona sunt, attribuantur Spiritui
Sancto, quia habet rationem primi doni, secundum quod est Amor, ut supra dictum est; aliqua
tamen dona, secundum proprias rationes, attribuuntur per quandam appropriationem Filio,
scilicet illa quae pertinent ad intellectum. Et secundum illa dona attenditur missio Filii. Unde
Augustinus dicit, IV De Trin., quod tunc invisibiliter Filius cuiquam mittitur, cum a quoquam
cognoscitur atque percipitur. 
Ad secundum dicendum quod anima per gratiam conformatur Deo. Unde ad hoc quod aliqua
Persona divina mittatur ad aliquem per gratiam, oportet quod fiat assimilatio illius ad divinam
Personam quae mittitur per aliquod gratiae donum. Et quia Spiritus Sanctus est Amor, per
donum caritatis anima Spiritui Sancto assimilatur: unde secundum donum caritatis attenditur
missio Spiritus Sancti. Filius autem est Verbum, non qualecumque, sed spirans Amorem: unde
Augustinus dicit, in IX libro De Trin.: Verbum quod insinuare intendimus, cum amore notitia
est. Non igitur secundum quamlibet perfectionem intellectus mittitur Filius: sed secundum
talem instructionem intellectus, qua prorumpat in affectum amoris, ut dicitur Io. 6,45: Omnis
qui audivit a Patre, et didicit, venit ad me; et in Psalmo 38,4: In meditatione mea exardescet
ignis. Et ideo signanter dicit Augustinus quod Filius mittitur, cum a quoquam cognoscitur atque
percipitur: perceptio enim experimentalem quandam notitiam significat. Et haec proprie dicitur
sapientia, quasi sapida scientia, secundum illud Eccli. 6,23: Sapientia doctrinae secundum
nomen eius est. 
Ad tertium dicendum quod, cum missio importet originem Personae missae et inhabitationem
per gratiam, ut supra dictum est, si loquamur de missione quantum ad originem, sic missio Filii
distinguitur a missione Spiritus Sancti, sicut et generatio a processione. Si autem quantum ad
effectum gratiae, sic communicant duae missiones in radice gratiae, sed distinguuntur in
effectibus gratiae, qui sunt illuminatio intellectus, et inflammatio affectus. Et sic manifestum
est quod una non potest esse sine alia: quia neutra est sine gratia gratum faciente, nec una
Persona separatur ab alia. 
 
 ARTICULUS 6 
 
 Utrum missio invisibilis fiat ad omnes qui sunt participes gratiae 
 
Ad sextum sic proceditur. Videtur quod missio invisibilis non fiat ad omnes qui sunt participes
gratiae. 
1. Patres enim veteris Testamenti gratiae participes fuerunt. Sed ad illos non videtur fuisse
facta missio invisibilis: dicitur enim Io. 7,39: Nondum erat Spiritus datus, quia nondum erat
Iesus glorificatus. Ergo missio invisibilis non fit ad omnes qui sunt participes gratiae. 
2. Praeterea, profectus in virtute non est nisi per gratiam. Sed missio invisibilis non videtur
attendi secundum profectum virtutis: quia profectus virtutis videtur esse continuus, cum
caritas semper aut proficiat aut deficiat; et sic missio esset continua. Ergo missio invisibilis
non fit ad omnes participes gratiae. 
3. Praeterea, Christus et beati plenissime habent gratiam. Sed ad eos non videtur fieri missio:
quia missio fit ad aliquid distans: Christus autem, secundum quod homo, et omnes beati perfecte
sunt uniti Deo. Non ergo ad omnes participes gratiae fit missio invisibilis. 
4. Praeterea, Sacramenta novae legis continent gratiam. Nec tamen ad ea dicitur fieri missio
invisibilis. Non ergo ad omnia quae habent gratiam, fit missio invisibilis. 
Sed contra est quod, secundum Angustinum, missio invisibilis fit ad sanctificandam creaturam.
Omnis autem creatura habens gratiam sanctificatur. Ergo ad omnem creaturam huiusmodi fit
missio invisibilis. 
Respondeo dicendum quod sicut supra dictum est, missio de sui ratione importat quod ille qui
mittitur vel incipiat esse ubi prius non fuit, sicut accidit in rebus creatis; vel incipiat esse ubi
prius fuit, sed quodam modo novo, secundum quod missio attribuitur divinis Personis. Sic ergo
in eo ad quem fit missio, oportet duo considerare: scilicet inhabitationem gratiae, et
innovationem quamdam per gratiam. Ad omnes ergo fit missio invisibilis, in quibus haec duo
inveniuntur. 
Ad primum ergo dicendum quod missio invisibilis est facta ad Patres veteris Testamenti. Unde
dicit Augustinus, IV De Trin., quod secundum quod Filius mittitur invisibiliter, fit in hominibus
aut cum hominibus; hoc autem antea factum est in Patribus et Prophetis. Quod ergo dicitur,
nondum erat datus Spiritus, intelligitur de illa datione cum signo visibili, quae facta est in die
Pentecostes. 
Ad secundum dicendum quod etiam secundum profectum virtutis, aut augmentum gratiae, fit
missio invisibilis. Unde Augustinus dicit, IV De Trin., quod tunc cuiquam mittitur Filius, cum a
quoquam cognoscitur atque percipitur, quantum cognosci et percipi potest pro captu vel
proficientis in Deum, vel perfectae in Deo animae rationalis. Sed tamen secundum illud
augmentum gratiae praecipue missio invisibilis attenditur, quando aliquis proficit in aliquem
novum actum, vel novum statum gratiae: ut puta cum aliquis proficit in gratiam miraculorum
aut prophetiae, vel in hoc quod ex fervore caritatis exponit se martyrio, aut abrenuntiat his
quae possidet aut quodcumque opus arduum aggreditur. 
Ad tertium dicendum quod ad beatos est facta missio invisibilis in ipso principio beatitudinis.
Postmodum autem ad eos fit missio invisibilis, non secundum intensionem gratiae, sed secundum
quod aliqua mysteria eis revelantur de novo: quod est usque ad diem iudicii. Quod quidem
augmentum attenditur secundum extensionem gratiae ad plura se extendentis. Ad Christum
autem fuit facta invisibilis missio in principio suae conceptionis, non autem postea: cum a
principio suae conceptionis fuerit plenus omni sapientia et gratia. 
Ad quartum dicendum quod gratia est in Sacramentis novae legis instrumentaliter, sicut forma
artificiati est in instrumentis artis, secundum quendam decursum ab agente in patiens. Missio
autem non dicitur fieri nisi respectu termini. Unde missio divinae Personae non fit ad
Sacramenta, sed ad eos qui per Sacramenta gratiam suscipiunt. 
 ARTICULUS 7 
 
 Utrum Spiritui Sancto conveniat visibiliter mitti 
 
Ad septimum sic proceditur. Videtur quod Spiritui Sancto non conveniat visibiliter mitti. 
1. Filius enim, secundum quod visibiliter missus est in mundum, dicitur esse minor Patre. Sed
nunquam legitur Spiritus Sanctus minor Patre. Ergo Spiritui Sancto non convenit visibiliter
mitti. 
2. Praeterea, missio visibilis attenditur secundum aliquam creaturam visibilem assumptam,
sicut missio Filii secundum carnem. Sed Spiritus Sanctus non assumpsit aliquam creaturam
visibilem. Unde non potest dici quod in aliquibus creaturis visibilibus sit alio modo quam in
aliis, nisi forte sicut in signo; sicut est etiam in Sacramentis, et in omnibus figuris legalibus.
Non ergo Spiritus Sanctus visibiliter mittitur: vel oportet dicere quod secundum omnia
huiusmodi, eius missio visibilis attenditur. 
3. Praeterea, quaelibet creatura visibilis est effectus demonstrans totam Trinitatem. Non ergo
per illas creaturas visibiles magis mittitur Spiritus Sanctus quam alia Persona. 
4. Praeterea, Filius visibiliter est missus secundum dignissimam visibilium creaturarum,
scilicet secundum naturam humanam. Si igitur Spiritus Sanctus visibiliter mittitur, debuit
mitti secundum aliquas creaturas rationales. 
5. Praeterea, quae visibiliter fiunt divinitus, dispensantur per ministerium angelorum, ut
Augustinus dicit, III De Trin.,: Si ergo aliquae species visibiles apparuerunt, hoc factum fuit
per angelos. Et sic ipsi angeli mittuntur, et non Spiritus Sanctus. 
6. Praeterea, si Spiritus Sanctus visibiliter mittatur, hoc non est nisi ad manifestandum
invisibilem missionem, quia invisibilia per visibilia manifestantur. Ergo ad quem missio
invisibilis facta non fuit, nec missio visibilis fieri debuit: et ad omnes ad quos fit missio
invisibilis, sive in novo sive in veteri Testamento, missio visibilis fieri debet: quod patet esse
falsum. Non ergo Spiritus Sanctus visibiliter mittitur. 
Sed contra est quod dicitur Mt. 3,16, quod Spiritus Sanctus descendit super Dominum
baptizatum in specie columbae. 
Respondeo dicendum quod Deus providet omnibus secundum uniuscuiusque modum. Est autem
modus connaturalis hominis, ut per visibilia ad invisibilia manuducatur, ut ex supra dictis
patet: et ideo invisibilia Dei oportuit homini per visibilia manifestari. Sicut igitur seipsum
Deus, et processiones aeternas Personarum, per creaturas visibiles, secundum aliqua indicia,
hominibus quodammodo demonstravit; ita conveniens fuit ut etiam invisibiles missiones
divinarum Personarum secundum aliquas visibiles creaturas manifestarentur. Aliter tamen
Filius et Spiritus Sanctus. Nam Spiritui Sancto, inquantum procedit ut Amor, competit esse
sanctificationis donum: Filio autem, inquantum est Spiritus Sancti principium, competit esse
sanctificationis huius Auctorem. Et ideo Filius visibiliter missus est tanquam sanctificationis
Auctor: sed Spiritus Sanctus tanquam sanctificationis indicium. 
Ad primum ergo dicendum quod Filius creaturam visibilem in qua apparuit, in unitatem
personae assumpsit, sic ut quod de illa creatura dicitur, de Filio Dei dici possit. Et sic, ratione
naturae assumptae, Filius dicitur minor Patre. Sed Spiritus Sanctus non assumpsit creaturam
visibilem in qua apparuit, in unitatem personae, ut quod illi convenit, de illo praedicetur. Unde
non potest dici minor Patre propter visibilem creaturam. 
Ad secundum dicendum quod missio visibilis Spiritus Sancti non attenditur secundum visionem
imaginariam, quae est visio prophetica. Quia, ut Augustinus dicit, II De Trin., visio prophetica
non est exhibita corporeis oculis per formas corporeas, sed in spiritu per spirituales corporum
imagines: columbam vero illam et ignem oculis viderunt quicumque viderunt. Neque iterum sic
se habuit Spiritus Sanctus ad huiusmodi species, sicut Filius ad petram (quia dicitur: Petra erat
Christus). Illa enim petra iam erat in creatura, et per actionis modum nuncupata est nomine
Christi, quem significabat: sed illa columba et ignis ad haec tantum significanda repente
extiterunt. Sed videntur esse similia flammae illi quae in rubo apparuit Moysi, et illi columnae
quam populus in eremo sequebatur, et fulgoribus ac tonitruis quae fiebant cum lex daretur in
monte: ad hoc enim rerum illarum corporalis extitit species, ut aliquid significaret, atque
praeteriret. Sic igitur patet quod missio visibilis neque attenditur secundum visiones
propheticas, quae fuerunt imaginariae, et non corporales: neque secundum signa sacramentalia
veteris et novi Testamenti, in quibus quaedam res praeexistentes assumuntur ad aliquid
significandum. Sed Spiritus Sanctus visibiliter dicitur esse missus, inquantum fuit monstratus
in quibusdam creaturis, sicut in signis, ad hoc specialiter factis. 
Ad tertium dicendum quod, licet illas creaturas visibiles tota Trinitas operata sit, tamen factae
sunt ad demonstrandum specialiter hanc vel illam Personam. Sicut enim diversis nominibus
significantur Pater et Filius et Spiritus Sanctus, ita etiam diversis rebus significari potuerunt;
quamvis inter eos nulla sit separatio aut diversitas. 
Ad quartum dicendum quod personam Filii declarari oportuit ut sanctificationis Auctorem, ut
dictum est: et ideo oportuit quod missio visibilis Filii fieret secundum naturam rationalem,
cuius est agere, et cui potest competere sanctificare. Indicium autem sanctificationis esse potuit
quaecumque alia creatura. Neque oportuit quod creatura visibilis ad hoc formata, esset assumpta
a Spiritu Sancto in unitatem personae: cum non assumeretur ad aliquid agendum, sed ad
indicandum tantum. Et propter hoc etiam non oportuit quod duraret, nisi quandiu perageret
officium suum. 
Ad quintum dicendum quod illae creaturae visibiles formatae sunt ministerio angelorum: non
tamen ad significandum personam angeli, sed ad significandam personam Spiritus Sancti. Quia
igitur Spiritus Sanctus erat in illis creaturis visibilibus sicut signatum in signo, propter hoc
secundum eas Spiritus Sanctus visibiliter mitti dicitur, et non angelus. 
Ad sextum dicendum quod non est de necessitate invisibilis missionis, ut semper manifestetur
per aliquod signum visibile exterius: sed, sicut dicitur I Cor. 12,7, manifestatio Spiritus datur
alicui ad utilitatem, scilicet Ecclesiae. Quae quidem utilitas est, ut per huiusmodi visibilia signa
fides confirmetur et propagetur. Quod quidem principaliter factum est per Christum et per
Apostolos, secundum illud Heb. 2,3: Cum initium accepisset enarrari per Dominum, ab eis qui
audierunt in nos confirmata est. Et ideo specialiter debuit fieri missio visibilis Spiritus Sancti
ad Christum et ad Apostolos, et ad aliquos primitivos Sanctos, in quibus quodammodo Ecclesia
fundabatur: ita tamen quod visibilis missio facta ad Christum, demonstraret missionem
invisibilem non tunc, sed in principio suae conceptionis, ad eum factam. Facta autem est missio
visibilis ad Christum, in baptismo quidem sub specie columbae, quod est animal fecundum, ad
ostendendum in Christo auctoritatem donandi gratiam per spiritualem regenerationem: unde vox
Patris intonuit: Hic est Filius meus dilectus, ut ad similitudinem Unigeniti alii regenerarentur.
In transfiguratione vero, sub specie nubis lucidae, ad ostendendam exuberantiam doctrinae: unde
dictum est: Ipsum audite. Ad Apostolos autem, sub specie flatus, ad ostendendam potestatem
ministerii in dispensatione Sacramentorum: unde dictum est eis: Quorum remiseritis peccata,
remittuntur eis. Sed sub linguis igneis, ad ostendendum officium doctrinae: unde dicitur quod
coeperunt loqui variis linguis. Ad Patres autem veteris Testamenti, missio visibilis Spiritus
Sancti fieri non debuit: quia prius debuit perfici missio visibilis Filii quam Spiritus Sancti,
cum Spiritus Sanctus manifestet Filium, sicut Filius Patrem. Fuerunt tamen factae visibiles
apparitiones divinarum Personarum Patribus veteris Testamenti. Quae quidem missiones
visibiles dici non possunt: quia non fuerunt factae, secundum Augustinum, ad designandum
inhabitationem divinae Personae per gratiam, sed ad aliquid aliud manifestandum. 
 ARTICULUS 8 
 
 Utrum nulla Persona divina mittatur nisi ab ea a qua procedit aeternaliter 
 
Ad octavum sic proceditur. Videtur quod nulla Persona divina mittatur nisi ab ea a qua procedit
aeternaliter. 
1. Quia, sicut dicit Augustinus, IV De Trin., Pater a nullo mittitur, quia a nullo est. Si ergo
aliqua Persona divina mittitur ab alia, oportet quod sit ab illa. 
2. Praeterea, mittens habet auctoritatem respectu missi. Sed respectu divinae Personae non
potest haberi auctoritas nisi secundum originem. Ergo oportet quod divina Persona quae
mittitur, sit a Persona mittente. 
3. Praeterea, si Persona divina potest mitti ab eo a quo non est, nihil prohibebit dicere quod
Spiritus Sanctus detur ab homine, quamvis non sit ab eo. Quod est contra Angustinum, XV De
Trin. Ergo divina Persona non mittitur nisi ab ea a qua est. 
Sed contra est quod Filius mittitur a Spiritu Sancto, secundum illud Isaiae 48,16: Et nunc misit
me Dominus Deus, et Spiritus eius. Filius autem non est a Spiritu Sancto. Ergo Persona divina
mittitur ab ea a qua non est. 
Respondeo dicendum quod circa hoc inveniuntur aliqui diversimode locuti esse. Secundum
quosdam enim, Persona divina non mittitur nisi ab eo a quo est aeternaliter. Et secundum hoc,
cum dicitur Filius Dei missus a Spiritu Sancto, referendum est hoc ad humanam naturam,
secundum quam missus est ad praedicandum a Spiritu Sancto. Augustinus autem dicit, II De
Trin., quod Filius mittitur et a se et a Spiritu Sancto; et Spiritus Sanctus etiam mittitur et a se
et a Filio: ut sic mitti in divinis non conveniat cuilibet Personae, sed solum Personae ab alio
existenti; mittere autem conveniat cuilibet Personae. 
Utrumque autem habet aliquo modo veritatem. Quia cum dicitur aliqua Persona mitti, designatur
et ipsa Persona ab alio existens, et effectus visibilis aut invisibilis, secundum quem missio
divinae Personae attenditur. Si igitur mittens designetur ut principium Personae quae mittitur,
sic non quaelibet Persona mittit, sed solum illa cui convenit esse principium illius Personae. Et
sic Filius mittitur tantum a Patre, Spiritus Sanctus autem a Patre et Filio. Si vero Persona
mittens intelligatur esse principium effectus secundum quem attenditur missio, sic tota
Trinitas mittit Personam missam. Non autem propter hoc homo dat Spiritum Sanctum: quia nec
effectum gratiae potest causare. 
Et per hoc patet solutio ad obiecta.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page