St. Thomas Aquinas: Summa Theologica, Prima Pars Quaestio XIX 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XIX 
 
De voluntate Dei 
 
in duodecim articulos divisa 
 
 
 
 
 
Post considerationem eorum quae ad divinam scientiam pertinent, considerandum est de his quae
pertinent ad voluntatem divinam: ut sit prima consideratio de ipsa Dei voluntate; secunda, de his
quae ad voluntatem absolute pertinent; tertia, de his quae ad intellectum in ordine ad voluntatem
pertinent. 
Circa ipsam autem voluntatem quaeruntur duodecim. 
 
 Primo: utrum in Deo sit voluntas. 
 Secundo: utrum Deus velit alia a se. 
 Tertio: utrum quidquid Deus vult, ex necessitate velit. 
 Quarto: utrum voluntas Dei sit causa rerum. 
 Quinto: utrum voluntatis divinae sit assignare aliquam causam. 
 Sexto: utrum voluntas divina semper impleatur. 
 Septimo: utrum voluntas Dei sit mutabilis. 
 Octavo: utrum voluntas Dei necessitatem rebus volitis imponat. 
 Nono: utrum in Deo sit voluntas malorum. 
 Decimo: utrum Deus habeat liberum arbitrium. 
 Undecimo: utrum sit distinguenda in Deo voluntas signi. 
 Duodecimo: utrum convenienter circa divinam voluntatem ponantur quinque signa. 
 
 ARTICULUS 1 
 
Utrum in Deo sit voluntas 
 
 Ad primum sic proceditur. Videtur quod in Deo non sit voluntas. 
1. Obiectum enim voluntatis est finis et bonum. Sed Dei non est assignare aliquem finem. Ergo
voluntas non est in Deo. 
2. Praeterea, voluntas est appetitus quidam. Appetitus autem, cum sit rei non habitae,
imperfectionem designat, quae Deo non competit. Ergo voluntas non est in Deo. 
3. Praeterea, secundum Philosophum, in III De anima, voluntas est movens motum. Sed Deus est
primum movens immobile, ut probatur VIII Physic. Ergo in Deo non est voluntas. 
Sed contra est quod dicit Apostolus, Rom. 12,2: ut probetis quae sit voluntas Dei. 
Respondeo dicendum in Deo voluntatem esse, sicut et in eo est intellectus: voluntas enim
intellectum consequitur. Sicut enim res naturalis habet esse in actu per suam formam, ita
intellectus intelligens actu per suam formam intelligibilem. Quaelibet autem res ad suam
formam naturalem hanc habet habitudinem, ut quando non habet ipsam, tendat in eam; et quando
habet ipsam, quiescat in ea. Et idem est de qualibet perfectione naturali, quod est bonum
naturae. Et haec habitudo ab bonum, in rebus carentibus cognitione, vocatur appetitus
naturalis. Unde et natura intellectualis ad bonum apprehensum per formam intelligibilem,
similem habitudinem habet: ut scilicet, cum habet ipsum, quiescat in illo; cum vero non habet,
quaerat ipsum. Et utrumque pertinet ad voluntatem. Unde in quolibet habente intellectum, est
voluntas; sicut in quolibet habente sensum, est appetitus animalis. Et sic oportet in Deo esse
voluntatem, cum sit in eo intellectus. Et sicut suum intelligere est suum esse, ita suum velle. 
Ad primum ergo dicendum quod, licet nihil aliud a Deo sit finis Dei, tamen ipsemet est finis
respectu omnium quae ab eo fiunt. Et hoc per suam essentiam, cum per suam essentiam sit
bonus, ut supra ostensum est: finis enim habet rationem boni. 
Ad secundum dicendum quod voluntas in nobis pertinet ad appetitivam partem: quae licet ab
appetendo nominetur, non tamen hunc solum habet actum, ut appetat quae non habet; sed etiam
ut amet quod habet, et delectetur in illo. Et quantum ad hoc voluntas in Deo ponitur; quae
semper habet bonum quod est eius obiectum, cum sit indifferens ab eo secundum essentiam, ut
dictum est. 
Ad tertium dicendum quod voluntas cuius obiectum principale est bonum quod est extra
voluntatem, oportet quod sit mota ab aliquo. Sed obiectum divinae voluntatis est bonitas sua,
quae est eius essentia. Unde, cum voluntas Dei sit eius essentia, non movetur ab alio a se, sed a
se tantum, eo modo loquendi quo intelligere et velle dicitur motus. Et secundum hoc Plato dixit
quod primum movens movet seipsum.
 
 ARTICULUS 2 
 
Utrum Deus velit alia a se 
 
 Ad secundum sic proceditur. Videtur quod Deus non velit alia a se. 
1. Velle enim divinum est eius esse. Sed Deus non est aliud a se. Ergo non vult aliud a se. 
2. Praeterea, volitum movet voluntatem, sicut appetibile appetitum, ut dicitur in III De anima. 
Si igitur Deus velit aliquid aliud a se, movebitur eius voluntas ab aliquo alio: quod est
impossibile. 
3. Praeterea, cuicumque voluntati sufficit aliquod volitum, nihil quaerit extra illud. Sed Deo
sufficit sua bonitas, et voluntas eius ex ea satiatur. Ergo Deus non vult aliquid aliud a se. 
4. Praeterea, actus voluntatis multiplicatur secundum volita. Si igitur Deus velit se et alia a
se, sequitur quod actus voluntatis eius sit multiplex: et per consequens eius esse, quod est eius
velle. Hoc autem est impossibile. Non ergo vult alia a se. 
Sed contra est quod Apostolus dicit, I Thess. 4,3: haec est voluntas Dei, santificatio vestra. 
Respondeo dicendum quod Deus non solum se vult, sed etiam alia a se. Quod apparet a simili prius
introducto. Res enim naturalis non solum habet naturalem inclinationem respectu proprii boni,
ut acquirat ipsum cum non habet, vel ut quiescat in illo cum habet; sed etiam ut proprium
bonum in alia diffundat, secundum quod possibile est. Unde videmus quod omne agens, inquantum
est actu et perfectum, facit sibi simile. Unde et hoc pertinet ad rationem voluntatis, ut bonum
quod quis habet, aliis communicet, secundum quod possibile est. Et hoc praecipue pertinet ad
voluntatem divinam, a qua, per quandam similitudinem, derivatur omnis perfectio. Unde, si res
naturales, inquantum perfectae sunt, suum bonum aliis communicant, multo magis pertinet ad
voluntatem divinam, ut bonum suum aliiis per similitudinem communicet, secundum quod
possibile est. Sic igitur vult et se esse, et alia. Sed se ut finem, alia vero ut ad finem,
inquantum condescet divinam bonitatem etiam alia ipsam participare. 
Ad primum ergo dicendum quod, licet divinum velle sit eius esse secundum rem, tamen differt
ratione, secundum diversum modum intelligendi et significandi, ut ex superioribus patet. In
hoc enim quod dico Deum esse, non importatur habitudo ad aliquid, sicut in hoc quod dico Deum
velle. Et ideo, licet non sit aliquid aliud a se, vult tamen aliquid aliud a se. 
Ad secundum dicendum quod in his quae volumus propter finem, tota ratio movendi est finis: et
hoc est quod movet voluntatem. Et hoc maxime apparet in his quae volumus tantum propter
finem. Qui enim vult sumere potionem amaram, nihil in ea vult nisi sanitatem: et hoc solum est
quod movet eius voluntatem. Secus autem est in eo qui sumit potionem dulcem, quam non solum
propter sanitatem, sed etiam propter se aliquis velle potest. Unde, cum Deus alia a se non velit
nisi propter finem qui est sua bonitas, ut dictum est non sequitur quod aliquid aliud moveat
voluntatem eius nisi bonitas sua. Et sic, sicut alia a se intelligit intelligendo essentiam suam,
ita alia a se vult, volendo bonitatem suam. 
Ad tertium dicendum quod ex hoc quod voluntati divinae sufficit sua bonitas, non sequitur quod
nihil aliud velit: sed quod nihil aliud vult nisi ratione suae bonitatis. Sicut etiam intellectus
divinus, licet sit perfectus ex hoc ipso quod essentiam divinam cognoscit, tamen in ea cognoscit
alia. 
Ad quartum dicendum quod, sicut intelligere divinum est unum, quia multa non videt nisi in uno;
ita velle divinum est unum et simplex, quia multa non vult nisi per unum, quod est bonitas sua.
 
 ARTICULUS 3 
 
Utrum quidquid Deus vult ex necessitate velit 
 
 Ad tertium sic proceditur. Videtur quod quidquid Deus vult, ex necessitate velit. 
1. Omne enim aeternum est necessarium. Sed quidquid Deus vult, ab aeterno vult: alias,
voluntas eius esset mutabilis. Ergo quidquid vult, ex necessitate vult. 
2. Praeterea, Deus vult alia a se, inquantum vult bonitatem suam. Sed Deus bonitatem suam ex
necessitate vult. Ergo alia a se ex necessitate vult. 
3. Praeterea, quidquid est Deo naturale, est necessarium: quia Deus est per se necesse esse, et
principium omnis necessitatis, ut supra ostensum est. Sed naturale est ei velle quidquid vult:
quia in Deo nihil potest esse praeter naturam, ut dicitur in V Metaphys. Ergo quidquid vult, ex
necessitate vult. 
4. Praeterea, non necesse esse, et possibile non esse, aequipollent. Si igitur non necesse est
Deum velle aliquid eorum quae vult, possibile est eum non velle illud; et possibile est eum velle
illud quod non vult. Ergo voluntas divinae est contingens ad utrumlibet. Et sic imperfecta: quia
omne contingens est imperfectum et mutabile. 
5. Praeterea, ab eo quod est ad utrumlibet, non sequitur aliqua actio, nisi ab aliquo alio
inclinetur ad unum, ut dicit Commentator, in II Physic. Si ergo voluntas Dei in aliquibus se
habet ad utrumlibet, sequitur quod ab aliquo alio determinetur ad effectum. Et sic habet aliquam
causam priorem. 
6. Praeterea, quidquid Deus scit, ex necessitate scit. Sed sicut scientia divina est eius essentia,
ita voluntas divina. Ergo quidquid Deus vult, ex necessitate vult. 
Sed contra est quod dicit Apostolus, Eph. 1,11: Qui operatur omnia secundum consilium
voluntatis suae. Quod autem operamur ex consilio voluntatis, non ex necessitate volumus. Non
ergo quidquid Deus vult, ex necessitate vult. 
Respondeo dicendum quod necessarium dicitur aliquid dupliciter: scilicet absolute, et ex
suppositione. Necessarium absolute iudicatur aliquid ex habitudine terminorum: utpote quia
praedicatum est in definitione subiecti, sicut necessarium est hominem esse animal; vel quia
subiectum est de ratione praedicati, sicut hoc est necessarium, numerum esse parem vel
imparem. Sic autem non est necessarium Socratem sedere. Unde non est necessarium absolute,
sed potest dici necessarium ex suppositione: supposito enim quod sedeat, necesse est eum sedere
dum sedet. 
Circa divina igitur volita hoc considerandum est, quod aliquid Deum velle est necessarium
absolute: non tamen hoc est verum de omnibus quae vult. Voluntas enim divina necessariam
habitudinem habet ad bonitatem suam, quae est proprium eius obiectum. Unde bonitatem suam
esse Deus ex necessitate vult; sicut et voluntas nostra ex necessitate vult beatitudinem. Sicut et
quaelibet alia potentia necessariam habitudinem habet ad proprium et principale obiectum, ut
visus ad colorem; quia de sui ratione est, ut in illud tendat. Alia autem a se Deus vult, inquantum
ordinantur ad suam bonitatem ut in finem. Ea autem quae sunt ad finem, non ex necessitate
volumus volentes finem, nisi sint talia, sine quibus finis esse non potest: sicut volumus cibum,
volentes conservationem vitae; et navem, volentes transfretare. Non sic autem ex necessitate
volumus ea sine quibus finis esse potest, sicut equum ad ambulandum: quia sine hoc possumus
ire; et eadem ratio est in aliis. Unde, cum bonitas Dei sit perfecta, et esse possit sine aliis, cum
nihil ei perfectionis ex aliis accrescat; sequitur quod alia a se eum velle, non sit necessarium
absolute. Et tamen necessarium est ex suppositione: supposito enim quod vellit, non potest non
velle, quia non potest voluntas eius mutari. 
Ad primum ergo dicendum quod ex hoc quod Deus ab aeterno vult aliquid, non sequitur quod
necesse est eum illud velle, nisi ex suppositione. 
Ad secundum dicendum quod, licet Deus ex necessitate velit bonitatem suam, non tamen ex
necessitate vult ea quae vult propter bonitatem suam: quia bonitas eius potest esse sine aliis. 
Ad tertium dicendum quod non est naturale Deo velle aliquid aliorum, quae non ex necessitate
vult. Neque tamen innaturale, aut contra naturam: sed est voluntarium. 
Ad quartum dicendum quod aliquando aliqua causa necessaria habet non necessariam habitudinem
ad aliquem effectum: quod est propter defectum effectus, et non propter defectum causae. Sicut
virtus solis habet non necessariam habitudinem ad aliquid eorum quae contingenter hic
eveniunt, non propter defectum virtutis solaris, sed propter defectum effectus non necessario
ex causa provenientis. Et similiter, quod Deus non ex necessitate velit aliquid eorum quae vult,
non accidit ex defectu voluntatis divinae, sed ex defectu qui competit volito secundum suam
rationem: quia scilicet est tale, ut sine eo esse possit perfecta bonitas Dei. Qui quidem defectus
consequitur omne bonum creatum. 
Ad quintum ergo dicendum quod causa quae est ex se contingens, oportet quod determinetur ab
aliquo exteriori ad effectum. Sed voluntas divina, quae ex se necessitatem habet, determinat
seipsam ad volitum, ad quod habet habitudinem non necessariam. 
Ad sextum dicendum quod, sicut divinum esse in se est necessarium, ita et divinum velle et
divinum scire: sed divinum scire habet necessariam habitudinem ad scita, non autem divinum
velle ad volita. Quod ideo est, quia scientia habetur de rebus, secundum quod sunt in sciente:
voluntas autem comparatur ad res, secundum quod sunt in seipsis. Quia igitur omnia alia habent
necessarium esse secundum quod sunt in Deo; non autem secundum quod sunt in seipsis, habent
necessitatem absolutam, ita quod sint per seipsa necessaria; propter hoc Deus quaecumque scit,
ex necessitate scit, non autem quaecumque vult, ex necessitate vult.
 
 ARTICULUS 4 
 
Utrum voluntas Dei sit causa rerum 
 
 Ad quartum sic proceditur. Videtur quod voluntas Dei non sit causa rerum. 
1. Dicit enim Dionysius, cap.4 De div. nom.: Sicut noster sol, non ratiocinans aut praeeligens,
sed per ipsum esse illuminat omnia participare lumen ipsius valentia; ita et bonum divinum
per ipsam essentiam omnibus existentibus immittit bonitatis suae radios. Sed omne quod agit
per voluntatem, agit ut ratiocinans et praeeligens. Ergo Deus non agit per voluntatem. Ergo
voluntas Dei non est causa rerum. 
2. Praeterea, id quod est per essentiam, est primum in quolibet ordine: sicut in ordine
ignitorum est primum, quod est ignis per essentiam. Sed Deus est primum agens. Ergo est
agens per essentiam suam, quae est natura eius. Agit igitur per naturam, et non per voluntatem. 
Voluntas igitur divina non est causa rerum. 
3. Praeterea, quidquid est causa alicuius per hoc quod est tale, est causa per naturam, et non per
voluntatem: ignis enim causa est calefactionis, quia est calidus; sed artifex est causa domus, quia
vult eam facere. Sed Augustinus dicit, in I De doct. christ., quod quia Deus bonus est, sumus. 
Ergo Deus per suam naturam est causa rerum, et non per voluntatem. 
4. Praeterea, unius rei una est causa. Sed rerum creatarum est causa scientia Dei, ut supra
dictum est. Ergo voluntas Dei non debet poni causa rerum. 
Sed contra est quod dicitur Sap. 11,26: Quomodo posset aliquid permanere, nisi tu voluisses? 
Respondeo dicendum quod necesse est dicere voluntatem Dei esse causam rerum, et Deum agere
per voluntatem, non per necessitatem naturae, ut quidam existimaverunt. Quod quidem
apparere potest tripliciter. Primo quidem, ex ipso ordine causarum agentium. Cum enim
propter finem agat et intellectus et natura, ut probatur in II Physic., necesse est ut agenti per
naturam praedeterminetur finis, et media necessaria ad finem, ab aliquo superiori intellectu;
sicut sagittae praedeterminatur finis et certus modus a sagittante. Unde necesse est quod agens
per intellectum et voluntatem, sit prius agente per naturam. Unde, cum primum in ordine
agentium sit Deus, necesse est quod per intellectum et voluntatem agat. 
Secundo, ex ratione naturalis agentis, ad quod pertinet ut unum effectum producat: quia natura
uno et eodem modo operatur, nisi impediatur. Et hoc ideo, quia secundum quod est tale, agit:
unde, quandiu est tale, non facit nisi tale. Omne enim agens per naturam, habet esse
determinatum. Cum igitur esse divinum non sit determinatum, sed contineat in se totam
perfectionem essendi, non potest esse quod agat per necessitatem naturae: nisi forte causaret
aliquid indeterminatum et infinitum in essendo; quod est impossibile, ut ex superioribus patet. 
Non igitur agit per necessitatem naturae; sed effectus determinati ab infinita ipsius perfectione
procedunt, secundum determinationem voluntatis et intellectus ipsius. 
Tertio, ex habitudine effectuum ad causam. Secundum hoc enim effectus procedunt a causa
agente, secundum quod praeexistunt in ea: quia omne agens agit sibi simile. Praeexistunt autem
effectus in causa secundum modum causae. Unde, cum esse divinum sit ipsum eius intelligere,
praeexistunt in eo effectus eius secundum modum intelligibilem. Unde et per modum
intelligibilem procedunt ab eo. Et sic, per consequens, per modum voluntatis: nam inclinatio
eius ad agendum quod intellectu conceptum est, pertinet ad voluntatem. Voluntas igitur Dei est
causa rerum. 
Ad primum ergo dicendum quod Dionysius per verba illa non intendit excludere electionem a Deo
simpliciter, sed secundum quid: inquantum scilicet, non quibusdam solum bonitatem suam
communicat, sed omnibus: prout scilicet electio discretionem quandam importat. 
Ad secundum dicendum quod, quia essentia Dei est eius intelligere et velle, ex hoc ipso quod per
essentiam suam agit, sequitur quod agat per modum intellectus et voluntatis. 
Ad tertium dicendum quod bonum est obiectum voluntatis. Pro tanto ergo dicitur, quia Deus
bonus est, sumus, inquantum sua bonitas est ei ratio volendi omnia alia, ut supra dictum est. 
Ad quartum dicendum quod unius et eiusdem effectus, etiam in nobis, est causa scientia ut
dirigens, qua concipitur forma operis, et voluntas ut imperans: quia forma, ut est in intellectu
tantum, non determinatur ad hoc quod sit vel non sit in effectu, nisi per voluntatem. Unde
intellectus speculativus nihil dicit de operando. Sed potentia est causa ut exequens, quia nominat
immediatum principium operationis. Sed haec omnia in Deo unum sunt.
 
 ARTICULUS 5 
 
Utrum voluntatis divinae sit assignare aliquam causam 
 
 Ad quintum sic proceditur. Videtur quod voluntatis divinae sit assignare aliquam causam. 
1. Dicit enim Augustinus, libro Octoginta trium quaest.: Quis audeat dicere Deum
irrationabiliter omnia condidisse? Sed agenti voluntario, quod est ratio operandi, est etiam
causa volendi. Ergo voluntas Dei habet aliquam causam. 
2. Praeterea, in his quae fiunt a volente qui propter nullam causam aliquid vult, non oportet
aliam causam assignare nisi voluntatem volentis. Sed voluntas Dei est causa omnium rerum, ut
ostensum est. Si igitur voluntatis eius non sit aliqua cusa, non oportebit in omnibus rebus
naturalibus aliam causam quaerere, nisi solam voluntatem divinam. Et sic omnes scientiae
essent supervacuae, quae causas aliquorum effectuum assignare nituntur: quod videtur
inconveniens. Est igitur assignare aliquam causam voluntatis divinae. 
3. Praeterea, quod fit a volente non propter aliquam causam, dependent ex simplici voluntate
eius. Si igitur voluntas Dei non habeat aliquam causam, sequitur quod omnia quae fiunt,
dependeant ex simplici eius voluntate, et non habeant aliquam aliam causam. Quod est
inconveniens. 
Sed contra est quod dicit Augustinus, in libro Octoginta trium quaest.: Omnis causa efficiens
maior est eo quod efficitur; nihil tamen maius est voluntate Dei; non ergo causa eius quaerenda
est. 
Respondeo dicendum quod nullo modo voluntas Dei causam habet. Ad cuius evidentiam,
considerandum est quod, cum voluntas sequatur intellectum, eodem modo contingit esse causam
alicuius volentis ut velit, et alicuius intelligentis ut intelligat. In intellectu autem sic est quod,
si seorsum intelligat principium, et seorsum conclusionem, intelligentia principii est causa
scientiae conclusionis. Sed si intellectus in ipso principio inspiceret conclusionem, uno intuitu
apprehendens utrumque, in eo scientia conclusionis non causaretur ab intellectu principiorum:
quia idem non est causa sui ipsius. Sed tamen intelligeret principia esse causas conclusionis. 
Similiter est ex parte voluntatis, circa quam sic se habet finis ad ea quae sunt ad finem, sicut in
intellectu principia ad conclusiones. Unde, si aliquis uno actu velit finem, et alio actu ea quae
sunt ad finem, velle finem erit ei causa volendi ea quae sunt ad finem. Sed si uno actu velit
finem et ea quae sunt ad finem, hoc esse non poterit: quia idem non est causa sui ipsius. Et tamen
erit verum dicere quod velit ordinare ea quae sunt ad finem, in finem. 
Deus autem, sicut uno actu omnia in essentia sua intelligit, ita uno actu vult omnia in sua
bonitate. Unde, sicut in Deo intelligere causam non est causa intelligendi effectus, sed ipse
intelligit effectus in causa: ita velle finem non est ei causa volendi ea quae sunt ad finem, sed
tamen vult ea quae sunt ad finem, ordinari in finem. Vult ergo hoc esse propter hoc: sed non
propter hoc vult hoc. 
Ad primum ergo dicendum quod voluntas Dei rationabilis est, non quod aliquid sit Deo causa
volendi, sed inquantum vult unum esse propter aliud. 
Ad secundum dicendum quod, cum velit Deus effectus sic esse, ut ex causis certis proveniant, ad
hoc quod servetur ordo in rebus; non est supervacuum, etiam cum volunate Dei, alias causas
quaerere. Esset tamen supervacuum, si aliae causae quaerentur ut primae, et non dependentes a
divina voluntate. Et sic loquitur Augustinus in III De Trin.: Placuit vanitati philosophorum
etiam aliis causis effectus contingentes tribuere, cum omnino videre non possent superiorem
ceteris omnibus causam, idest voluntatem Dei. 
Ad tertium dicendum quod, cum Deus velit effectus esse propter causas, quicumque effectus
praesupponunt aliquem alium effectum, non dependent ex sola Dei voluntate, sed ex aliquo alio.
Sed primi effectus ex sola divina voluntate dependent. Utpote si dicamus quod Deus voluit
hominem habere manus, ut deservirent intellectui, operando diversa opera: et voluit eum
habere intellectum, ad hoc quod esset homo: et voluit eum esse hominem, ut frueretur ipso, vel
ad complementum universi. Quae quidem non est reducere ad alios fines creatos ulteriores. 
Unde huiusmodi dependent ex simplici voluntate Dei: alia vero ex ordine etiam aliarum
causarum.
 
 ARTICULUS 6 
 
Utrum voluntas Dei semper impleatur 
 
 Ad sextum sic proceditur. Videtur quod voluntas Dei non semper impleatur. 
1. Dicit enim Apostolus, I ad Tim. 2,4, quod Deus vult omnes homines salvos fieri, et ad
agnitionem veritatis venire. Sed hoc non ita evenit. Ergo voluntas Dei non semper impletur. 
2. Praeterea, sicut se habet scientia ad verum, ita voluntas ad bonum. Sed Deus scit omne
verum. Ergo vult omne bonum. Sed non omne bonum fit: multa enim bona possunt fieri, quae
non fiunt. Non ergo voluntas Dei semper impletur. 
3. Praeterea, voluntas Dei, cum sit causa prima, non excludit causas medias, ut dictum est. Sed
effectus causae primae potest impediri per defectum causae secundae: sicut effectus virtutis
motivae impeditur propter debilitatem tibiae. Ergo et effectus divinae voluntatis potest
impediri propter defectum secundarum causarum. Non ergo voluntas Dei semper impletur. 
Sed contra est quod dicitur in Psalmo 113,11: omnia quaecumque voluit Deus, fecit. 
Respondeo dicendum quod necesse est voluntatem Dei semper impleri. Ad cuius evidentiam,
considerandum est quod, cum effectus conformetur agenti secundum suam formam, eadem ratio
est in causis agentibus, quae est in causis formalibus. In formis autem sic est quod, licet aliquid
possit deficere ab aliqua forma particulari, tamen a forma universali nihil deficere potest:
potest enim esse aliquid quod non est homo vel vivum, non autem potest esse aliquid quod non sit
ens. Unde et hoc idem in causis agentibus contingere oportet. Potest enim aliquid fieri extra
ordinem alicuius causae particularis agentis: non autem extra ordinem alicuius causae
universalis, sub qua omnes causae particulares comprehenduntur. Quia, si aliqua causa
particularis deficiat a suo effectu, hoc est propter aliquam aliam causam particularem
impedientem, quae continetur sub ordine causae universalis: unde effectus ordinem causae
universalis nullo modo potest exire. Et hoc etiam patet in corporalibus. Potest enim impediri
quod aliqua stella non inducat suum effectum: sed tamen quicumque effectus ex causa corporea
impediente in rebus corporalibus consequatur, oportet quod reducatur per aliquas causas medias
in universalem virtutem primi caeli. 
Cum igitur voluntas Dei sit universalis causa omnium rerum, impossibile est quod divina
voluntas suum effectum non consequatur. Unde quod recedere videtur a divina voluntate
secundum unum ordinem, relabitur in ipsam secundum alium: sicut peccator, qui, quantum est
in se, recedit a divina voluntate peccando, incidit in ordinem divinae voluntatis, dum per eius
iustitiam punitur. 
Ad primum ergo dicendum quod illud verbum Apostoli, quod Deus vult omnes homines salvos
fieri, etc., potest tripliciter intelligi. Uno modo, ut sit accommoda distributio, secundum hunc
sensum, Deus vult salvos fieri omnes homines qui salvantur: 'non quia nullus homo sit quem
salvum fieri non velit, sed quia nullus salvus fit, quem non velit salvum fieri', ut dicit
Augustinus. 
Secundo potest intelligi, ut fiat distributio pro generibus singulorum, et non pro singulis
generum, secundum hunc sensum: Deus vult de quolibet statu hominum salvos fieri, mares et
feminas, Iudaeos et Gentiles, parvos et magnos; non tamen omnes de singulis statibus. 
Tertio, secundum Damascenum, intelligitur de voluntate antecedente, non de voluntate
consequente. Quae quidem distinctio non accipitur ex parte ipsius voluntatis divinae, in qua
nihil est prius vel posterius; sed ex parte volitorum. Ad cuius intellectum, considerandum est
quod unumquodque, secundum quod bonum est, sic est volitum a Deo. Aliquid autem potest esse in
prima sui consideratione, secundum quod absolute consideratur, bonum vel malum, quod tamen,
prout cum aliquo adiuncto consideratur, quae est consequens consideratio eius, e contrario se
habet. Sicut hominem vivere est bonum, et hominem occidi est malum, secundum absolutam
considerationem: sed si addatur circa aliquem hominem, quod sit homicida, vel vivens in
periculum multitudinis, sic bonum est eum occidi, et malum est eum vivere. Unde potest dici
quod iudex iustus antecedenter vult omnem hominem vivere; sed consequenter vult homicidam
suspendi. Similiter Deus antecedenter vult omnem hominem salvari; sed consequenter vult
quosdam damnari, secundum exigentiam suae iustitiae. Neque tamen id quod antecedenter
volumus, simpliciter volumus, sed secundum quid. Quia voluntas comparatur ad res, secundum
quod in seipsis sunt: in seipsis autem sunt in particulari: unde simpliciter volumus aliquid,
secundum quod volumus illud consideratis omnibus circumstantiis particularibus: quod est
consequenter velle. Unde potest dici quod iudex iustus simpliciter vult homicidam suspendi: sed
secundum quid vellet eum vivere, scilicet inquantum est homo. Unde magis potest dici velleitas,
quam absoluta voluntas. Et sic patet quod quidquid Deus simpliciter vult, fit; licet illud quod
antecedenter vult, non fiat. 
Ad secundum dicendum quod actus cognoscitivae virtutis est secundum quod cognitum est in
cognoscente: actus autem virtutis appetitivae est ordinatus ad res, secundum quod in seipsis
sunt. Quidquid autem potest habere rationem entis et veri, totum est virtualiter in Deo; sed non
totum existit in rebus creatis. Et ideo Deus cognoscit omne verum: non tamen vult omne bonum,
nisi inquantum vult se, in quo virtualiter omne bonum existit. 
Ad tertium dicendum quod causa prima tunc potest impediri a suo effectu per defectum causae
secundae, quando non est universaliter prima, sub se omnes causas comprehendens: quia sic
effectus nullo modo posset suum ordinem evadere. Et sic est de voluntate Dei, ut dictum est.
 
 ARTICULUS 7 
 
Utrum voluntas Dei sit mutabilis 
 
 Ad septimum sic proceditur. Videtur quod voluntas Dei sit mutabilis. 
1. Dicit enim Dominus, Gen. 6,7: poenitet me fecisse hominem. Sed quemcumque poenitet de eo
quod fecit, habet mutabilem voluntatem. Ergo Deus habet mutabilem voluntatem. 
2. Praeterea, Ier. 18,7-8, ex persona Domini dicitur: Loquar adversus gentem et adversus
regnum, ut eradicem et destruam et disperdam illud; sed si poenitentiam egerit gens illa a malo
suo, agam et ego poenitentiam super malo quod cogitavi ut facerem ei. Ergo Deus habet
mutabilem voluntatem. 
3. Praeterea, quidquid Deus facit, voluntarie facit. Sed Deus non semper eadem facit: nam
quandoque praecepit legalia observari, quandoque prohibuit. Ergo habet mutabilem voluntatem. 
4. Praeterea, Deus non ex necessitate vult quod vult, ut supra dictum est. Ergo potest velle et
non velle idem. Sed omne quod habet potentiam ad opposita, est mutabile: sicut quod potest esse
et non esse, est mutabile secundum substantiam; et quod potest esse hic et non esse hic, est
mutabile secundum locum. Ergo Deus est mutabilis secundum voluntatem. 
Sed contra est quod dicitur Num. 23,19: non est Deus quasi homo, ut mentiatur; neque ut filius
hominis ut mutetur. 
Respondeo dicendum quod voluntas Dei est omnino immutabilis. Sed circa hoc considerandum
est, quod aliud est mutare voluntatem; et aliud est velle aliquarum rerum mutationem. Potest
enim aliquis, eadem voluntate immobiliter permanente, velle quod nunc fiat hoc, et postea fiat
contrarium. Sed tunc voluntas mutaretur, si aliquis inciperet velle quod prius non voluit, vel
desineret velle quod voluit. Quod quidem accidere non potest, nisi praesupposita mutatione vel
ex parte cognitionis, vel circa dispositionem substantiae ipsius volentis. Cum enim voluntas sit
boni, aliquis de novo dupliciter potest incipere aliquid velle. Uno modo sic, quod de novo incipiat
sibi illud esse bonum. Quod non est absque mutatione eius: sicut adveniente frigore, incipit esse
bonum sedere ad ignem, quod prius non erat. Alio modo sic, quod de novo cognoscat illud esse
sibi bonum, cum prius hoc ignorasset: ad hoc enim consiliamur, ut sciamus quid nobis sit
bonum. Ostensum est autem supra quod tam substantia Dei quam eius scientia est omnino
immutabilis. Unde oportet voluntatem eius omnino esse immutabilem. 
Ad primum ergo dicendum quod illud verbum Domini metaphorice intelligendum est, secundum
similitudinem nostram: cum enim nos poenitet, destruimus quod fecimus. Quamvis hoc esse
possit absque mutatione voluntatis: cum etiam aliquis homo, absque mutatione voluntatis,
interdum velit aliquid facere, simul intendens postea illud destruere. Sic igitur Deus
poenituisse dicitur, secundum similitudinem operationis, inquantum hominem quem fecerat,
per diluvium a facie terrae delevit. 
Ad secundum dicendum quod voluntas Dei, cum sit causa prima et universalis, non excludit
causas medias, in quarum virtute est ut aliqui effectus producantur. Sed quia omnes causae
mediae non adaequant virtutem causae primae, multa sunt in virtute et scientia et voluntate
divina, quae non continentur sub ordine causarum inferiorum; sicut resuscitatio Lazari. Unde
aliquis respiciens ad causas inferiores, dicere poterat, Lazarus non resurget; respiciens vero ad
causam primam divinam, poterat dicere, Lazarus resurget. Et utrumque horum Deus vult:
scilicet quod aliquid quandoque sit futurum secundum causam inferiorem, quod tamen futurum
non sit secundum causam superiorem; vel e converso. Sic ergo dicendum est quod Deus aliquando
pronuntiat aliquid futurum, secundum quod continetur in ordine causarum inferiorum, ut puta
secundum dispositionem naturae vel meritorum; quod tamen non fit, quia aliter est in causa
superiori divina. Sicut cum praedixit Ezechiae, dispone domui tuae, quia morieris et non vives,
ut habetur Isaiae 38,1: neque tamen ita evenit, quia ab aeterno aliter fuit in scientia et
voluntate divina, quae immutabilis est. Propter quod dicit Gregorius, quod Deus immutat
sententiam, non tamen mutat consilium, scilicet voluntatis suae. Quod ergo dicit, poenitentiam
agam ego, intelligitur metaphorice dictum: nam homines quando non implent quod comminati
sunt, poenitere videntur. 
Ad tertium dicendum quod ex ratione illa non potest concludi quod Deus habeat mutabilem
voluntatem; sed quod mutationem velit. 
Ad quartum dicendum quod, licet Deum velle aliquid non sit necessarium absolute, tamen
necessarium est ex suppositione, propter immutabilitatem divinae voluntatis, ut supra dictum
est. 
 ARTICULUS 8 
 
Utrum voluntas Dei necessitatem rebus volitis imponat 
 
 Ad octavum sic proceditur. Videtur quod voluntas Dei rebus volitis necessitatem imponat. 
1. Dicit enim Augustinus, in Enchirid.: Nullus fit salvus, nisi quem Deus voluerit salvari. Et
ideo rogandus est ut velit, quia necesse est fieri, si voluerit. 
2. Praeterea, omnis causa quae non potest impediri, ex necessitate suum effectum producit: quia
et natura semper idem operatur, nisi aliquid impediat, ut dicitur in II Physic. Sed voluntas Dei
non potest impediri: dicit enim Apostolus, ad Rom. 9,19: voluntati enim eius quis resistit? Ergo
voluntas Dei imponit rebus volitis necessitatem. 
3. Praeterea, illud quod habet necessitatem ex priori, est necessarium absoute: sicut animal
mori est necessarium, quia est ex contrariis compositum. Sed res creatae a Deo, comparantur
ad voluntatem divinam sicut ad aliquid prius, a quo habent necessitatem: cum haec conditionalis
sit vera, si aliquid Deus vult, illud est; omnis autem conditionalis vera est necessaria. Sequitur
ergo quod omne quod Deus vult, sit necessarium absolute. 
Sed contra, omnia bona quae fiunt, Deus vult fieri. Si igitur eius voluntas imponat rebus volitis
necessitatem, sequitur quod omnia bona ex necessitate eveniunt. Et sic perit liberum
arbitrium, et consilium et omnia huiusmodi. 
Respondeo dicendum quod divina voluntas quibusdam volitis necessitatem imponit, non autem
omnibus. Cuius quidem rationem aliqui assignare voluerunt ex causis mediis: quia ea quae
producit per causas necessarias, sunt necessaria; ea vero quae producit per causas contingentes,
sunt contingentia. Sed hoc non videtur sufficienter dictum, propter duo. Primo quidem, quia
effectus alicuius primae causae est contingens propter causam secundam, ex eo quod impeditur
effectus causae primae per defectum causae secundae; sicut virtus solis per defectum plantae
impeditur. Nullus autem defectus causae secundae impedire potest quin voluntas Dei effectum
suum producat. Secundo, quia, si distinctio contingentium a necessariis referatur solum in
causas secundas, sequitur hoc esse praeter intentionem et voluntatem divinam: quod est
inconveniens. 
Et ideo melius dicendum est, quod hoc contingit propter efficaciam divinae voluntatis. Cum enim
aliqua causa efficax fuerit ad agendum, effectus consequitur causam non tantum secundum id
quod fit, sed etiam secundum modum fiendi vel essendi: ex debilitate enim virtutis activae in
semine, contingit quod filius nascitur dissimilis patri in accidentibus, quae pertinent ad modum
essendi. Cum igitur voluntas divina sit efficacissima, non solum sequitur quod fiant ea quae
Deus vult fieri; sed quod eo modo fiant, quo Deus ea fieri vult. Vult autem quaedam fieri Deus
necessario, et quaedam contingenter, ut sit ordo in rebus, ad complementum universi. Et ideo
quibusdam effectibus aptavit causas necessarias, quae deficere non possunt, ex quibus effectus
de necessitate proveniunt: quibusdam autem aptavit causas contingentes defectibiles, ex quibus
effectus contingenter eveniunt. Non igitur propterea effectus voliti a Deo, eveniunt
contingenter, quia causae proximae sunt contingentes: sed propterea quia Deus voluit eos
contingenter evenire, contingentes causas ad eos praeparavit. 
Ad primum ergo dicendum quod per illud verbum Augustini intelligenda est necessitas in rebus
volitis a Deo, non absoluta, sed conditionalis: necesse est enim hanc conditionalem veram esse, si
Deus hoc vult, necesse est hoc esse. 
Ad secundum dicendum quod, ex hoc ipso quod nihil voluntati divinae resistit, sequitur quod non
solum fiant ea quae Deus vult fieri; sed quod fiant contingenter vel necessario, quae sic fieri
vult. 
Ad tertium dicendum quod posteriora habent necessitatem a prioribus, secundum modum
priorum. Unde et ea quae fiunt a voluntate divina, talem necessitatem habent, qualem Deus vult
ea habere: scilicet, vel absolutam, vel conditionalem tantum. Et sic, non omnia sunt necessaria
absolute.
 
 ARTICULUS 9 
 
Utrum voluntas Dei sit malorum 
 
 Ad nonum sic proceditur. Videtur quod voluntas Dei sit malorum. 
1. Omne enim bonum quod fit, Deus vult. Sed mala fieri bonum est: dicit enim Augustinus, in
Enchirid.: Quamvis ea quae mala sunt, inquantum mala sunt, non sint bona; tamen, ut non solum
bona, sed etiam ut sint mala, bonum est. Ergo Deus vult mala. 
2. Praeterea, dicit Dionysius, 4 cap. De div. nom.: erit malum ad omnis (idest universi)
perfectionem conferens. Et Augustinus dicit, in Enchirid.: Ex omnibus consistit universitatis
admirabilis pulchritudo; in qua etiam illud quod malum dicitur, bene ordinatum, et loco suo
positum, eminentius commendat bona; ut magis placeant, et laudabiliora sint, dum comparantur
malis. Sed Deus vult omne illud quod pertinet ad perfectionem et decorem universi: quia hoc est
quod Deus maxime vult in creaturis. Ergo Deus, vult mala. 
3. Praeterea, mala fieri, et non fieri, sunt contradictorie opposita. Sed Deus non vult mala non
fieri: quia, cum mala quaedam fiant, non semper voluntas Dei impleretur. Ergo Deus vult mala
fieri. 
Sed contra est quod dicit Augustinus, in libro Octoginta trium quaest.: Nullo sapiente homine
auctore, fit homo deterior; est autem Deus omni sapiente homine praestantior; multo igitur
minus, Deo auctore, fit aliquis deterior. Illo autem auctore cum dicitur, illo volente dicitur. 
Non ergo volente Deo, fit homo deterior. Constat autem quod quolibet malo fit aliquid deterius. 
Ergo Deus non vult mala. 
Respondeo dicendum quod, cum ratio boni sit ratio appetibilis, ut supra dictum est, malum
autem opponatur bono; impossibile est quod aliquod malum, inquantum huiusmodi, appetatur,
neque appetitu naturali, neque animali, neque intellectuali, qui est voluntas. Sed aliquod malum
appetitur per accidens, inquantum consequitur ad aliquod bonum. Et hoc apparet in quolibet
appetitu. Non enim agens naturale intendit privationem vel corruptionem; sed formam, cui
coniungitur privatio alterius formae; et generationem unius, quae est corruptio alterius. Leo
etiam, occidens cervum, intendit cibum, cui coniungitur occisio animalis. Similiter fornicator
intendit delectationem, cui coniungitur deformitas culpae. 
Malum autem quod coniungitur alicui bono, est privatio alterius boni. Nunquam igitur
appeteretur malum, nec per accidens, nisi bonum cui coniungitur malum, magis appeteretur
quam bonum quod privatur per malum. Nullum autem bonum Deus magis vult quam suam
bonitatem: vult tamen aliquod bonum magis quam aliud quoddam bonum. Unde malum culpae,
quod privat ordinem ad bonum divinum, Deus nullo modo vult. Sed malum naturalis defectus,
vel malum poenae vult, volendo aliquod bonum, cui coniungitur tale malum: sicut, volendo
iustitiam, vult poenam; et volendo ordinem naturae servari, vult quaedam naturaliter
corrumpi. 
Ad primum ergo dicendum quod quidam dixerunt quod, licet Deus non velit mala, vult tamen mala
esse vel fieri: quia, licet mala non sint bona, bonum tamen est mala esse vel fieri. Quod ideo
dicebant, quia ea quae in se mala sunt, ordinantur ad aliquod bonum: quem quidem ordinem
importari credebant in hoc quod dicitur, mala esse vel fieri. Sed hoc non recte dicitur. Quia
malum non ordinatur ad bonum per se, sed per accidens. Praeter intentionem enim peccantis
est, quod ex hoc sequatur aliquod bonum; sicut praeter intentionem tyrannorum fuit, quod ex
eorum persecutionibus claresceret patientia martyrum. Et ideo non potest dici quod talis ordo
ad bonum importetur per hoc quod dicitur, quod malum esse vel fieri sit bonum: quia nihil
iudicatur secundum illud quod competit ei per accidens, sed secundum illud quod competit ei per
se. 
Ad secundum dicendum quod malum non operatur ad perfectionem et decorem universi nisi per
accidens, ut dictum est. Unde et hoc quod dicit Dionysius, quod malum est ad universi
perfectionem conferens, concludit inducendo quasi ad inconveniens. 
Ad tertium dicendum quod, licet mala fieri, et mala non fieri, contradictorie opponantur; tamen
velle mala fieri, et velle mala non fieri, non opponuntur contradictorie, cum utrumque sit
affirmativum. Deus igitur neque vult mala fieri, neque vult mala non fieri: sed vult permittere
mala fieri. Et hoc est bonum.
 
 ARTICULUS 10 
 
Utrum Deus habeat liberum arbitrium 
 
 Ad decimum sic proceditur. Videtur quod Deus non habeat liberum arbitrium. 
1. Dicit enim Hieronymus, in homilia de Filio Prodigo: Solus Deus est, in quem peccatum non
cadit, nec cadere potest; cetera, cum sint liberi arbitrii, in utramque partem flecti possunt. 
2, Praeterea, liberum arbitrium est facultas rationis et voluntatis, qua bonum et malum
eligitur. Sed Deus non vult malum, ut dictum est. Ergo liberum arbitrium non est in Deo. 
Sed contra est quod dicit Ambrosius, in libro De fide: Spiritus Sanctus dividit singulis prout
vult, idest pro liberae voluntatis arbitrio, non necessitatis obsequio. 
Respondeo dicendum quod liberum arbitrium habemus respectu eorum quae non necessario
volumus, vel naturali instinctu. Non enim ad liberum arbitrium pertinet quod volumus esse
felices, sed ad naturalem instinctum. Unde et alia animalia, quae naturali instinctu moventur ad
aliquid, non dicuntur libero arbitrio moveri. Cum igitur Deus ex necessitate suam bonitatem
velit, alia vero non ex necessitate, ut supra ostensum est; respectu illorum quae non ex
necessitate vult, liberum arbitrium habet. 
Ad primum ergo dicendum quod Hieronymus videtur excludere a Deo liberum arbitrium, non
simpliciter, sed solum quantum ad hoc quod est deflecti in peccatum. 
Ad secundum dicendum quod, cum malum culpae dicatur per aversionem a bonitate divina, per
quam Deus omnia vult, ut supra ostensum est, manifestum est quod impossibile est eum malum
culpae velle. Et tamen ad opposita se habet, inquantum velle potest hoc esse vel non esse. Sicut
et nos, non peccando, possumus velle sedere, et non velle sedere.
 
 ARTICULUS 11 
 
Utrum sit distinguenda in Deo voluntas signi 
 
 Ad undecimum sic proceditur. Videtur quod non sit distinguenda in Deo voluntas signi. 
1. Sicut enim voluntas Dei est causa rerum, ita et scientia. Sed non assignantur aliqua signa ex
parte divinae scientiae. Ergo neque debent assignari aliqua signa ex parte divinae voluntatis. 
2. Praeterea, omne signum quod non concordat ei cuius est signum, est falsum. Si igitur signa
quae assignantur circa voluntatem divinam, non concordant divinae voluntati, sunt falsa: si
autem concordant, superflue assignantur. Non igitur sunt aliqua signa circa voluntatem divinam
assignanda. 
Sed contra est quod voluntas Dei est una, cum ipsa sit Dei essentia. Quandoque autem pluraliter
significatur, ut cum dicitur: magna opera Domini, exquista in omnes voluntates eius. Ergo
oportet quod aliquando signum voluntatis pro voluntate accipiatur. 
Respondeo dicendum quod in Deo quaedam dicuntur proprie, et quaedam secundum metaphoram,
ut ex supradictis patet. Cum autem aliquae passiones humanae in divinam praedicationem
metaphorice assumuntur, hoc fit secundum similitudinem effectus: unde illud quod est signum
talis passionis in nobis, in Deo nomine illius passionis metaphorice significatur. Sicut, apud
nos, irati punire consueverunt, unde ipsa punitio est signum irae: et propter hoc, ipsa punitio
nomine irae significatur, cum Deo attribuitur. Similiter id quod solet esse in nobis signum
voluntatis, quandoque metaphorice in Deo voluntas dicitur. Sicut, cum aliquis praecipit aliquid,
signum est quod velit illud fieri: unde praeceptum divinum quandoque metaphorice voluntas Dei
dicitur, secundum illud Mt. 6,10: fiat voluntas tua, sicut in caelo et in terra. Sed hoc distat
inter voluntatem et iram, quia ira de Deo nunquam proprie dicitur, cum in suo principali
intellectu includat passionem: voluntas autem proprie de Deo dicitur. Et ideo in Deo distinguitur
voluntas proprie, et metaphorice dicta. Voluntas enim proprie dicta, vocatur voluntas
beneplaciti: voluntas autem metaphorice dicta, est voluntas signi, eo quod ipsum signum
voluntatis voluntas dicitur. 
Ad primum ergo dicendum quod scientia non est causa eorum quae fiunt, nisi per voluntatem: non
enim quae scimus facimus, nisi velimus. Et ideo signum non attribuitur scientiae, sicut
attribuitur voluntati. 
Ad secundum dicendum quod signa voluntatis dicuntur voluntates divinae, non quia sint signa
quod Deus velit: sed quia ea quae in nobis solent esse signa volendi, in Deo divinae voluntates
dicuntur. Sicut punitio non est signum quod in Deo sit ira: sed punitio, ex eo ipso quod in nobis
est signum irae, in Deo dicitur ira.
 
 ARTICULUS 12 
 
Utrum convenienter circa divinam voluntatem ponantur quinque signa 
 
 Ad duodecimum sic proceditur. Videtur quod inconvenienter circa divinam voluntatem ponantur
quinque signa: scilicet, prohibitio, praeceptum, consilium, operatio et permissio. 
1. Nam eadem quae nobis praecipit Deus vel consulit, in nobis quandoque operatur: et eadem quae
prohibet, quandoque permittit. Ergo non debent ex opposito dividi. 
2. Praeterea, nihil Deus operatur, nisi volens, ut dicitur Sap. 11,25-26. Sed voluntas signi
distinguitur a voluntate beneplaciti. Ergo operatio sub voluntate signi comprehendi non debet. 
3. Praeterea, operatio et permissio communiter ad omnes creaturas pertinent: quia in omnibus
Deus operatur, et in omnibus aliquid fieri permittit. Sed praeceptum, consilium et prohibitio
pertinent ad solam rationalem creaturam. Ergo non veniunt convenienter in unam divisionem,
cum non sint unius ordinis. 
4. Praeterea, malum pluribus modis contingit quam bonum: quia bonum contingit uno modo, sed
malum omnifariam, ut patet per Philosophum in II Ethic., et per Dionysium in 4 cap. De div.
nom. Inconvenienter igitur respectu mali assignatur unum signum tantum, scilicet prohibitio;
respectu vero boni, duo signa, scilicet consilium et praeceptum. 
Respondeo dicendum quod huiusmodi signa voluntatis dicuntur ea, quibus consuevimus
demonstrare nos aliquid velle. Potest autem aliquis declarare se velle aliquid, vel per seipsum,
vel per alium. Per seipsum quidem, inquantum facit aliquid, vel directe, vel indirecte et per
accidens. Directe quidem, cum per se aliquid operatur: et quantum ad hoc dicitur esse signum
operatio. Indirecte autem, inquantum non impedit operationem: nam removens prohibens
dicitur movens per accidens, ut dicitur in VIII Physic. Et quantum ad hoc, dicitur signum
permissio. Per alium autem declarat se aliquid velle, inquantum ordinat alium ad aliquid
faciendum; vel necessaria inductione, quod fit praecipiendo quod quis vult, et prohibendo
contrarium; vel aliqua persuasoria inductione, quod pertinet ad consilium. 
Quia igitur his modis declaratur aliquem velle aliquid, propter hoc ista quinque nominantur
interdum nomine voluntatis divinae, tanquam signa voluntatis. Quod enim praeceptum,
consilium et prohibitio dicantur Dei voluntas, patet per id quod dicitur Mt. 6,10; fiat voluntas
tua, sicut in caelo et in terra. Quod autem permissio vel operatio dicantur Dei voluntas, patet
per Augustinum, qui dicit in Enchirid.: Nihil fit nisi Omnipotens fieri velit, vel sinendo ut fiat,
vel faciendo. 
Vel potest dici quod permissio et operatio referuntur ad praesens: permissio quidem ad malum,
operatio vero ad bonum. Ad furturum vero, prohibitio, respectu mali; respectu boni
necessarii, praeceptum; respectu vero superabundantis boni, consilium. 
Ad primum ergo dicendum quod nihil prohibet, circa eandem rem, aliquem diversimode
declarare se aliquid velle: sicut inveniuntur multa nomina idem significantia. Unde nihil
prohibet idem subiacere praecepto et consilio et operationi, et prohibitioni vel permissioni. 
Ad secundum dicendum quod, sicut Deus potest significari metaphorice velle id quod non vult
voluntate proprie accepta, ita potest metaphorice significari velle id quod proprie vult. Unde
nihil prohibet de eodem esse voluntatem beneplaciti, et voluntatem signi. Sed operatio semper
est eadem cum voluntate beneplaciti, non autem praeceptum vel consilium: tum quia haec est de
praesenti, illud de futuro; tum quia haec per se est effectus voluntatis, illud autem per alium,
ut dictum est. 
Ad tertium dicendum quod creatura rationalis est domina sui actus: et ideo circa ipsam specialia
quaedam signa divinae voluntatis assignantur, in quantum rationalem creaturam Deus ordinat ad
agendum voluntarie et per se. Sed aliae creaturae non agunt nisi motae ex operatione divina: et
ideo circa alias non habent locum nisi operatio et permissio. 
Ad quartum dicendum quod omne malum culpae, licet multipliciter contingat, tamen in hoc
convenit, quod discordat a voluntate divina: et ideo unum signum respectu malorum assignatur,
scilicet prohibitio. Sed diversimode bona se habent ad bonitatem divinam. Quia quaedam sunt,
sine quibus fruitionem divinae bonitatis consequi non possumus: et respectu horum est
praeceptum. Quaedam vero sunt, quibus perfectius consequimur: et respectu horum est
consilium. Vel dicendum quod consilium est non solum de melioribus bonis assequendis, sed
etiam de minoribus malis vitandis.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page