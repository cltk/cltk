St. Thomas Aquinas: Summa Theologica, Quaestio LXXXII 
 
 
 
 
 SUMMMA THEOLOGICAE 
 
 ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO LXXXII
 
De voluntate
 
in quinque articulos divisa 
 
 
 
 
 

Deinde considerandum est de voluntate. 
Circa quam quaeruntur quinque. 
 
 Primo: utrum voluntas aliquid ex necessitate appetat. 
 Secundo: utrum omnia ex necessitate appetat. 
 Tertio: utrum sit eminentior potentia quam intellectus. 
 Quarto: utrum voluntas moveat intellectum. 
 Quinto: utrum voluntas distinguatur per irascibilem et concupiscibilem. 
 
 ARTICULUS 1 
 
Utrum voluntas aliquid ex necessitate appetat 
 
Ad primum sic proceditur. Videtur quod voluntas nihil ex necessitate appetat.
 
1. Dicit enim Augustinus, in V De civ. Dei, quod si aliquid est necessarium, non est voluntarium.
Sed omne quod voluntas appetit, est voluntarium. Ergo nihil quod voluntas appetit, est
necessario desideratum.
 
2. Praeterea, potestates rationales, secundum Philosophum, se habent ad opposita. Sed voluntas
est potestas rationalis: quia, ut dicitur in III De anima, voluntas in ratione est. Ergo voluntas se
habet ad opposita. Ad nihil ergo de necessitate determinatur.
 
3. Praeterea, secundum voluntatem sumus domini nostrorum actuum. Sed eius quod ex
necessitate est, non sumus domini. Ergo actus voluntatis non potest de necessitate esse.
 
Sed contra est quod Augustinus dicit, in XIII De Trin., quod beatitudinem omnes una voluntate
appetunt. Si autem non esset necessarium sed contingens, deficeret ad minus in paucioribus.
Ergo voluntas ex necessitate aliquid vult.
 
Respondeo dicendum quod necessitas dicitur multipliciter. Necesse est enim quod non potest non
esse. Quod quidem convenit alicui, uno modo ex principio intrinseco: sive materiali, sicut cum
dicimus quod omne compositum ex contrariis necesse est corrumpi; sive formali, sicut cum
dicimus quod necesse est triangulum habere tres angulos aequales duobus rectis. Et haec est
necessitas naturalis et absoluta. Alio modo convenit alicui quod non possit non esse, ex aliquo
extrinseco, vel fine vel agente. Fine quidem, sicut cum aliquis non potest sine hoc consequi, aut
bene consequi finem aliquem: ut cibus dicitur necessarius ad vitam, et equus ad iter. Et haec
vocatur necessitas finis; quae interdum etiam utilitas dicitur. Ex agente autem hoc alicui
convenit, sicut cum aliquis cogitur ab aliquo agente, ita quod non possit contrarium agere. Et
haec vocatur necessitas coactionis. 
Haec igitur coactionis necessitas omnino repugnat voluntati. Nam hoc dicimus esse violentum,
quod est contra inclinationem rei. Ipse autem motus voluntatis est inclinatio quaedam in aliquid.
Et ideo sicut dicitur aliquid naturale quia est secundum inclinationem naturae, ita dicitur
aliquid voluntarium quia est secundum inclinationem voluntatis. Sicut ergo impossibile est quod
aliquid simul sit violentum et naturale; ita impossibile est quod aliquid simpliciter sit coactum
sive violentum, et voluntarium. 
Necessitas autem finis non repugnat voluntati, quando ad finem non potest perveniri nisi uno
modo: sicut ex voluntate transeundi mare, fit necessitas in voluntate ut velit navem. 
Similiter etiam nec necessitas naturalis repugnat voluntati. Quinimmo necesse est quod, sicut
intellectus ex necessitate inhaeret primis principiis, ita voluntas ex necessitate inhaereat
ultimo fini, qui est beatitudo: finis enim se habet in operativis sicut principium in speculativis,
ut dicitur in II Physic. Oportet enim quod illud quod naturaliter alicui convenit et immobiliter,
sit fundamentum et principium omnium aliorum: quia natura rei est primum in unoquoque, et
omnis motus procedit ab aliquo immobili.
 
Ad primum ergo dicendum quod verbum Augustini est intelligendum de necessario necessitate
coactionis. Necessitas autem naturalis non aufert libertatem voluntatis, ut ipsemet in eodem
libro dicit.
 
Ad secundum dicendum quod voluntas secundum quod aliquid naturaliter vult, magis respondet
intellectui naturalium principiorum, quam rationi, quae ad opposita se habet. Unde secundum
hoc, magis est intellectualis quam rationalis potestas.
 
Ad tertium dicendum quod sumus domini nostrorum actuum secundum quod possumus hoc vel
illud eligere. Electio autem non est de fine, sed de his quae sunt ad finem, ut dicitur in III Ethic.
Unde appetitus ultimi finis non est de his quorum domini sumus
 
 ARTICULUS 2
 
Utrum voluntas ex necessitate omnia velit quaecumque vult 
 
Ad secundum sic proceditur. Videtur quod voluntas ex necessitate omnia velit quaecumque vult.
 
1. Dicit enim Dionysius, 4 De div. nom., quod malum est praeter voluntatem. Ex necessitate ergo
voluntas tendit in bonum sibi propositum.
 
2. Praeterea, obiectum voluntatis comparatur ad ipsam sicut movens ad mobile. Sed motus
mobilis necessario consequitur ex movente. Ergo videtur quod obiectum voluntatis ex necessitate
moveat ipsam.
 
3. Praeterea, sicut apprehensum secundum sensum est obiectum appetitus sensitivi, ita
apprehensum secundum intellectum est obiectum intellectivi appetitus, qui dicitur voluntas.
Sed apprehensum secundum sensum ex necessitate movet appetitum sensitivum: dicit enim
Augustinus, Super Gen. ad litt., quod animalia moventur visis. Ergo videtur quod apprehensum
secundum intellectum ex necessitate moveat voluntatem.
 
Sed contra est quod Augustinus dicit, quod voluntas est qua peccatur et recte vivitur: et sic se
habet ad opposita. Non ergo ex necessitate vult quaecumque vult.
 
Respondeo dicendum quod voluntas non ex necessitate vult quaecumque vult. Ad cuius evidentiam,
considerandum est quod sicut intellectus naturaliter et ex necessitate inhaeret primis
principiis, ita voluntas ultimo fini, ut iam dictum est. Sunt autem quaedam intelligibilia quae
non habent necessariam connexionem ad prima principia; sicut contingentes propositiones, ad
quarum remotionem non sequitur remotio primorum principiorum. Et talibus non ex
necessitate assentit intellectus. Quaedam autem propositiones sunt necessariae, quae habent
connexionem necessariam cum primis principiis; sicut conclusiones demonstrabiles, ad quarum
remotionem sequitur remotio primorum principiorum. Et his intellectus ex necessitate
assentit, cognita connexione necessaria conclusionum ad principia per demonstrationis
deductionem: non autem ex necessitate assentit antequam huiusmodi necessitatem connexionis
per demonstrationem cognoscat. 
Similiter etiam est ex parte voluntatis. Sunt enim quaedam particularia bona, quae non habent
necessariam connexionem ad beatitudinem, quia sine his potest aliquis esse beatus: et huiusmodi
voluntas non de necessitate inhaeret. Sunt autem quaedam habentia necessariam connexionem ad
beatitudinem, quibus scilicet homo Deo inhaeret, in quo solo vera beatitudo consistit. Sed tamen
antequam per certitudinem divinae visionis necessitas huiusmodi connexionis demonstretur,
voluntas non ex necessitate Deo inhaeret, nec his quae Dei sunt. Sed voluntas videntis Deum per
essentiam, de necessitate inhaeret Deo, sicut nunc ex necessitate volumus esse beati. Patet ergo
quod voluntas non ex necessitate vult quaecumque vult.
 
Ad primum ergo dicendum quod voluntas in nihil potest tendere nisi sub ratione boni. Sed quia
bonum est multiplex, propter hoc non ex necessitate determinatur ad unum.
 
Ad secundum dicendum quod movens tunc ex necessitate causat motum in mobili, quando potestas
moventis excedit mobile, ita quod tota eius possibilitas moventi subdatur. Cum autem
possibilitas voluntatis sit respectu boni universalis et perfecti, non subiicitur eius possibilitas
tota alicui particulari bono. Et ideo non ex necessitate movetur ab illo.
 
Ad tertium dicendum quod vis sensitiva non est vis collativa diversorum, sicut ratio, sed
simpliciter aliquid unum apprehendit. Et ideo ex pluribus moveri potest appetitus intellectivus,
scilicet voluntas, et non ex uno ex necessitate.
 
 ARTICULUS 3
 
Utrum voluntas sit altior potentia quam intellectus 
 
Ad tertium sic proceditur. Videtur quod voluntas sit altior potentia quam intellectus.
 
1. Bonum enim et finis est obiectum voluntatis. Sed finis est prima et altissima causarum. Ergo
voluntas est prima et altissima potentiarum.
 
2. Praeterea, res naturales inveniuntur procedere de imperfectis ad perfecta. Et hoc etiam in
potentiis animae apparet: proceditur enim de sensu ad intellectum qui est nobilior. Sed naturalis
processus est de actu intellectus in actum voluntatis. Ergo voluntas est perfectior et nobilior
potentia quam intellectus.
 
3. Praeterea, habitus sunt proportionati potentiis, sicut perfectiones perfectibilibus. Sed
habitus quo perficitur voluntas, scilicet caritas, est nobilior habitibus quibus perficitur
intellectus: dicitur enim I ad Cor. 13,2: Si noverim mysteria omnia, et si habuero omnem
fidem, caritatem autem non habeam, nihil sum. Ergo voluntas est altior potentia quam
intellectus.
 
Sed contra est quod Philosophus, in X Ethic., ponit altissimam potentiam animae esse
intellectum.
 
Respondeo dicendum quod eminentia alicuius ad alterum potest attendi dupliciter: uno modo,
simpliciter; alio modo, secundum quid. Consideratur autem aliquid tale simpliciter, prout est
secundum seipsum tale: secundum quid autem, prout dicitur tale secundum respectum ad
alterum. Si ergo intellectus et voluntas considerentur secundum se, sic intellectus eminentior
invenitur. Et hoc apparet ex comparatione obiectorum ad invicem. Obiectum enim intellectus est
simplicius et magis absolutum quam obiectum voluntatis: nam obiectum intellectus est ipsa
ratio boni appetibilis; bonum autem appetibile, cuius ratio est in intellectu, est obiectum
voluntatis. Quanto autem aliquid est simplicius et abstractius, tanto secundum se est nobilius et
altius. Et ideo obiectum intellectus est altius quam obiectum voluntatis. Cum ergo propria ratio
potentiae sit secundum ordinem ad obiectum, sequitur quod secundum se et simpliciter
intellectus sit altior et nobilior voluntate. 
Secundum quid autem, et per comparationem ad alterum, voluntas invenitur interdum altior
intellectu; ex eo scilicet quod obiectum voluntatis in altiori re invenitur quam obiectum
intellectus. Sicut si dicerem auditum esse secundum quid nobiliorem visu, inquantum res aliqua
cuius est sonus, nobilior est aliqua re cuius est color, quamvis color sit nobilior et simplicior
sono. Ut enim supra dictum est, actio intellectus consistit in hoc quod ratio rei intellectae est in
intelligente; actus vero voluntatis perficitur in hoc quod voluntas inclinatur ad ipsam rem
prout in se est. Et ideo Philosophus dicit, in VI Metaphys., quod bonum et malum, quae sunt
obiecta voluntatis, sunt in rebus; verum et falsum quae sunt obiecta intellectus, sunt in mente.
Quando igitur res in qua est bonum, est nobilior ipsa anima, in qua est ratio intellecta; per
comparationem ad talem rem, voluntas est altior intellectu. Quando vero res in qua est bonum,
est infra animam; tunc etiam per comparationem ad talem rem, intellectus est altior voluntate.
Unde melior est amor Dei quam cognitio: e contrario autem melior est cognitio rerum
corporalium quam amor. Simpliciter tamen intellectus est nobilior quam voluntas.
 
Ad primum ergo dicendum quod ratio causae accipitur secundum comparationem unius ad
alterum, et in tali comparatione ratio boni principalior invenitur: sed verum dicitur magis
absolute, et ipsius boni rationem significat. Unde et bonum quoddam verum est. Sed rursus et
ipsum verum est quoddam bonum; secundum quod intellectus res quaedam est, et verum finis
ipsius. Et inter alios fines iste finis est excellentior; sicut intellectus inter alias potentias.
 
Ad secundum dicendum quod illud quod est prius generatione et tempore, est imperfectius: quia
in uno et eodem potentia tempore praecedit actum, et imperfectio perfectionem. Sed illud quod
est prius simpliciter et secundum naturae ordinem, est perfectius: sic enim actus est prior
potentia. Et hoc modo intellectus est prior voluntate, sicut motivum mobili, et activum passivo:
bonum enim intellectum movet voluntatem.
 
Ad tertium dicendum quod illa ratio procedit de voluntate secundum comparationem ad id quod
supra animam est. Virtus enim caritatis est qua Deum amamus.
 
 ARTICULUS 4
 
Utrum voluntas moveat intellectum 
 
Ad quartum sic proceditur. Videtur quod voluntas non moveat intellectum.
 
1. Movens enim est nobilius et prius moto: quia movens est agens, agens autem est nobilius
patiente, ut Augustinus dicit XII Super Gen. ad litt., et Philosophus in III De anima. Sed
intellectus est prior et nobilior voluntate, ut supra dictum est. Ergo voluntas non movet
intellectum.
 
2. Praeterea, movens non movetur a moto, nisi forte per accidens. Sed intellectus movet
voluntatem: quia appetibile apprehensum per intellectum est movens non motum: appetitus
autem movens motum. Ergo intellectus non movetur a voluntate.
 
3. Praeterea, nihil velle possumus nisi sit intellectum. Si igitur ad intelligendum movet
voluntas volendo intelligere, oportebit quod etiam illud velle praecedat aliud intelligere, et illud
intelligere aliud velle, et sic in infinitum: quod est impossibile. Non ergo voluntas movet
intellectum.
 
Sed contra est quod Damascenus dicit, quod in nobis est percipere quamcumque volumus artem,
et non percipere. In nobis autem est aliquid per voluntatem; percipimus autem artes per
intellectum. Voluntas ergo movet intellectum.
 
Respondeo dicendum quod aliquid dicitur movere dupliciter. Uno modo, per modum finis; sicut
dicitur quod finis movet efficientem. Et hoc modo intellectus movet voluntatem: quia bonum
intellectum est obiectum voluntatis, et movet ipsam ut finis. 
Alio modo dicitur aliquid movere per modum agentis; sicut alterans movet alteratum, et
impellens movet impulsum. Et hoc modo voluntas movet intellectum, et omnes animae vires; ut
Anselmus dicit in libro De similitudinibus. Cuius ratio est, quia in omnibus potentiis activis
ordinatis, illa potentia quae respicit finem universalem, movet potentias quae respiciunt fines
particulares. Et hoc apparet tam in naturalibus quam in politicis. Caelum enim, quod agit ad
universalem conservationem generabilium et corruptibilium, movet omnia inferiora corpora,
quorum unumquodque agit ad conservationem propriae speciei, vel etiam individui. Rex etiam,
qui intendit bonum commune totius regni, movet per suum imperium singulos praepositos
civitatum, qui singulis civitatibus curam regiminis impendunt. Obiectum autem voluntatis est
bonum et finis in communi. Quaelibet autem potentia comparatur ad aliquod bonum proprium
sibi conveniens; sicut visus ad perceptionem coloris, intellectus ad cognitionem veri. Et ideo
voluntas per modum agentis movet omnes animae potentias ad suos actus, praeter vires
naturales vegetativae partis, quae nostro arbitrio non subduntur.
 
Ad primum ergo dicendum quod intellectus dupliciter considerari potest: uno modo, secundum
quod intellectus est apprehensivus entis et veri universalis; uno modo, secundum quod est
quaedam res, et particularis potentia habens determinatum actum. Et similiter voluntas
dupliciter considerari potest; uno modo, secundum communitatem sui obiecti, prout scilicet est
appetitiva boni communis; alio modo, secundum quod est quaedam determinata animae potentia
habens determinatum actum. Si ergo comparentur intellectus et voluntas secundum rationem
communitatis obiectorum utriusque, sic dictum est supra quod intellectus est simpliciter altior
et nobilior voluntate. Si autem consideretur intellectus secundum communitatem sui obiecti, et
voluntas secundum quod est quaedam determinata potentia, sic iterum intellectus est altior et
prior voluntate: quia sub ratione entis et veri, quam apprehendit intellectus, continetur
voluntas ipsa, et actus eius, et obiectum ipsius. Unde intellectus intelligit voluntatem, et actum
eius, et obiectum ipsius, sicut et alia specialia intellecta, ut lapidem aut lignum, quae
continentur sub communi ratione entis et veri. Si vero consideretur voluntas secundum
communem rationem sui obiecti, quod est bonum, intellectus autem secundum quod est quaedam
res et potentia specialis; sic sub communi ratione boni continetur, velut quoddam speciale, et
intellectus ipse, et ipsum intelligere, et obiectum eius, quod est verum, quorum quodlibet est
quoddam speciale bonum. Et secundum hoc voluntas est altior intellectu, et potest ipsum movere. 
Ex his ergo apparet ratio quare hae potentiae suis actibus invicem se includunt: quia intellectus
intelligit voluntatem velle, et voluntas vult intellectum intelligere. Et simili ratione bonum
continetur sub vero, inquantum est quoddam verum intellectum; et verum continetur sub bono,
inquantum est quoddam bonum desideratum.
 
Ad secundum dicendum quod intellectus alio modo movet voluntatem, quam voluntas intellectum,
ut iam dictum est.
 
Ad tertium dicendum quod non oportet procedere in infinitum, sed statur in intellectu sicut in
primo. Omnem enim voluntatis motum necesse est quod praecedat apprehensio: sed non omnem
apprehensionem praecedit motus voluntatis: sed principium consiliandi et intelligendi est
aliquod intellectivum principium altius intellectu nostro, quod est Deus, ut etiam Aristoteles
dicit in VII Ethicae eudemicae: et per hunc modum ostendit quod non est procedere in infinitum.
 
 ARTICULUS 5
 
Utrum irascibilis et concupiscibilis distingui debeant in appetitu superiori 
 
Ad quintum sic proceditur. Videtur quod irascibilis et concupiscibilis distingui debeant in
appetitu superiori, qui est voluntas.
 
1. Vis enim concupiscibilis dicitur a concupiscendo; et irascibilis ab irascendo. Sed aliqua
concupiscentia est quae non potest pertinere ad appetitum sensitivum sed solum ad
intellectivum, qui est voluntas; sicut concupiscentia sapientiae, de qua dicitur Sap. 6,21:
Concupiscentia sapientiae perducit ad regnum perpetuum. Est etiam quaedam ira quae non potest
pertinere ad appetitum sensitivum, sed intellectivum tantum; sicut cum irascimur contra vitia.
Unde et Hieronymus, super Mt. 13,33, monet ut odium vitiorum possideamus in irascibili. Ergo
irascibilis et concupiscibilis distingui debent in appetitu intellectivo, sicut et in sensitivo.
 
2. Praeterea, secundum quod communiter dicitur, caritas est in concupiscibili, spes autem in
irascibili. Non autem possunt esse in appetitu sensitivo: quia non sunt sensibilium obiectorum,
sed intelligibilium Ergo concupiscibilis et irascibilis sunt ponenda in parte intellectiva.
 
3. Praeterea, in libro De spiritu et anima dicitur quod has potentias (scilicet irascibilem et
concupiscibilem, et rationalem) habet anima antequam corpori misceatur. Sed nulla potentia
sensitivae partis est animae tantum, sed coniuncti, ut supra dictum est. Ergo irascibilis et
concupiscibilis sunt in voluntate, quae est appetitus intellectivus.
 
Sed contra est quod Gregorius Nyssenus dicit, quod irrationalis pars animae dividitur in
desiderativum, et irascitivum; et idem dicit Damascenus, in libro II. Et Philosophus dicit, in III
De anima quod voluntas in ratione est: in irrationali autem parte animae concupiscentia et ira,
vel desiderium et animus.
 
Respondeo dicendum quod irascibilis et concupiscibilis non sunt partes intellectivi appetitus,
qui dicitur voluntas. Quia, sicut supra dictum est, potentia quae ordinatur ad aliquod obiectum
secundum communem rationem, non diversificatur per differentias speciales sub illa ratione
communi contentas. Sicut quia visus respicit visibile secundum rationem colorati, non
multiplicantur visivae potentiae secundum diversas species colorum: si autem esset aliqua
potentia quae esset albi inquantum est album, et non inquantum est coloratum, diversificaretur
a potentia quae esset nigri inquantum est nigrum. 
Appetitus autem sensitivus non respicit communem rationem boni: quia nec sensus apprehendit
universale. Et ideo secundum diversas rationes particularium bonorum, diversificantur partes
appetitus sensitivi: nam concupiscibilis respicit propriam rationem boni, inquantum est
delectabile secundum sensum, et conveniens naturae; irascibilis autem respicit rationem boni,
secundum quod est repulsivum et impugnativum eius quod infert nocumentum. Sed voluntas
respicit bonum sub communi ratione boni. Et ideo non diversificantur in ipsa, quae est appetitus
intellectivus, aliquae potentiae appetitivae, ut sit in appetitu intellectivo alia potentia
irascibilis, et alia concupiscibilis: sicut etiam ex parte intellectus non multiplicantur vires
apprehensivae, licet multiplicentur ex parte sensus.
 
Ad primum ergo dicendum quod amor, concupiscentia, et huiusmodi, dupliciter accipiuntur.
Quandoque quidem secundum quod sunt quaedam passiones, cum quadam scilicet conciliatione
animi provenientes. Et sic communiter accipiuntur: et hoc modo sunt solum in appetitu
sensitivo. Alio modo significant simplicem affectum, absque passione vel animi concitatione. Et
sic sunt actus voluntatis. Et hoc etiam modo attribuuntur angelis et Deo. Sed prout sic
accipiuntur, non pertinent ad diversas potentias: sed ad unam tantum potentiam, quae dicitur
voluntas.
 
Ad secundum dicendum quod ipsa voluntas potest dici irascibilis, prout vult impugnare malum,
non ex impetu passionis, sed ex iudicio rationis. Et eodem modo potest dici concupiscibilis,
propter desiderium boni. Et sic in irascibili et concupiscibili sunt caritas et spes; idest in
voluntate secundum quod habet ordinem ad huiusmodi actus. 
Sic etiam potest intelligi quod dicitur in libro De spiritu et anima, quod irascibilis et
concupiscibilis sunt animae antequam uniatur corpori (ut tamen intelligatur ordo naturae, et
non temporis): licet non sit necessarium verbis illius libri fidem adhibere. Unde patet solutio
ad tertium.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page