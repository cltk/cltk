St. Thomas Aquinas: Summa Theologica, Prima Pars Quaestio XXIV 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XXIV
 
De libro vitae
 
in tres articulos divisa 
 
 
 
 
 
Deinde considerandum est de libro vitae. 
Et circa hoc quaeruntur tria. 
 
 Primo: quid sit liber vitae. 
 Secundo: cuius vitae sit liber. 
 Tertio: utrum aliquis possit deleri de libro vitae. 
 
 ARTICULUS 1
 
Utrum liber vitae sit idem quod praedestinatio
 
 Ad primum sic proceditur. Videtur quod liber vitae non sit idem quod praedestinatio. 
1. Dicitur enim Eccli. 24,32: Haec omnia liber vitae; Glossa: idest novum et vetus Testamentum. 
Hoc autem non est praedestinatio. Ergo liber vitae non est idem quod praedestinatio. 
2. Praeterea, Augustinus, in libro XX De civ. Dei, ait quod liber vitae est quaedam vis divina,
qua fiet ut cuique opera sua bona vel mala in memoriam reducantur. Sed vis divina non videtur
pertinere ad praedestinationem, sed magis ad attributum potentiae. Ergo liber vitae non est
idem quod praedestinatio. 
3. Praeterea, praedestinationi opponitur reprobatio. Si igitur liber vitae esset praedestinatio,
inveniretur liber mortis, sicut liber vitae. 
Sed contra est quod dicitur in Glossa, super illud Psalmi 68,29, deleantur de libro viventium:
Liber iste est notitia Dei, qua praedestinavit ad vitam, quos praescivit. 
Respondeo dicendum quod liber vitae in Deo dicitur metaphorice, secundum similitudinem a
rebus humanis acceptam. Est enim consuetum apud homines, quod illi qui ad aliquid eliguntur,
conscribuntur in libro; utpote milites vel consiliarii, qui olim dicebantur Patres conscripti. 
Patet autem ex praemissis quod omnes praedestinati eliguntur a Deo ad habendum vitam
aeternam. Ipsa ergo praedestinatorum conscriptio dicitur liber vitae. 
Dicitur autem metaphorice aliquid conscriptum in intellectu alicuius, quod firmiter in memoria
tenet, secundum illud Prov. 3,1: Ne obliviscaris legis meae, et praecepta mea cor tuum
custodiat; et post pauca sequitur, describe illa in tabulis cordis tui. Nam et in libris
materialibus aliquid conscribitur ad succurrendum memoriae. Unde ipsa Dei notitia, qua
firmiter retinet se aliquos praedestinasse ad vitam aeternam, dicitur liber vitae. Nam sicut
scriptura libri est signum eorum quae fienda sunt, ita Dei notitia est quoddam signum apud
ipsum, eorum qui sunt perduccendi ad vitam aeternam; secundum illud II Tim. 2,19: firmum
fundamentum Dei stat, habens signaculum hoc: novit Dominus qui sunt eius. 
Ad primum ergo dicendum quod liber vitae potest dici dupliciter. Uno modo, conscriptio eorum
qui sunt electi ad vitam: et sic loquimur nunc de libro vitae. Alio modo potest dici liber vitae,
conscriptio eorum quae ducunt in vitam. Et hoc dupliciter. Vel sicut agendorum: et sic novum et
vetus Testamentum dicitur liber vitae. Vel sicut iam factorum: et sic illa vis divina, qua fiet ut
cuilibet in memoriam reducantur facta sua, dicitur liber vitae. Sicut etiam liber militiae
potest dici, vel in quo scribuntur electi ad militiam, vel in quo traditur ars militari, vel in quo
recitantur facta militum. 
Unde patet solutio ad secundum. 
Ad tertium dicendum quod non est consuetum conscribi eos qui repudiantur, sed eos qui
eliguntur. Unde reprobationi non respondet liber mortis, sicut praedestinationi liber vitae. 
Ad quartum dicendum quod secundum rationem differt liber vitae a praedestinatione. Importat
enim notitiam praedestinationis, sicut etiam ex Glossa inducta apparet. 
 
 ARTICULUS 2
 
Utrum liber vitae sit solum respectu vitae gloriae praedestinatorum
 
 Ad secundum sic proceditur. Videtur quod liber vitae non sit solum respectu vitae gloriae
praedestinatorum. 
1. Liber enim vitae est notitia vitae. Sed Deus per vitam suam cognoscit omnem aliam vitam. 
Ergo liber vitae praecipue dicitur respectu vitae divinae; et non solum respectu vitae
praedestinatorum. 
2. Praeterea, sicut vita gloriae est a Deo, ita vita naturae. Si igitur notitia vitae gloriae dicitur
liber vitae, etiam notitia vitae naturae dicetur liber vitae. 
3. Praeterea, aliqui eliguntur ad gratiam, qui non eliguntur ad vitam gloriae; ut patet per id
quod dicitur Io. 6,71: Nonne duodecim vos elegi, et unus ex vobis diabolus est? Sed liber vitae
est conscriptio electionis divinae, ut dictum est. Ergo etiam est respectu vitae gratiae. 
Sed contra est quod liber vitae est notitia praedestinationis, ut dictum est. Sed praedestinatio
non respicit vitam gratiae, nisi secundum quod ordinatur ad gloriam: non enim sunt
praedestinati, qui habent gratiam et deficiunt a gloria. Liber igitur vitae non dicitur nisi
respectu gloriae. 
Respondeo dicendum quod liber vitae, ut dictum est, importat conscriptionem quandam sive
notitiam electorum ad vitam. Eligitur autem aliquis ad id quod non competit sibi secundum suam
naturam. Et iterum, id ad quod eligitur aliquis, habet rationem finis: non enim miles eligitur
aut conscribitur ad hoc quod armetur, sed ad hoc quod pugnet, hoc enim est proprium officium ad
quod militia ordinatur. Finis autem supra naturam existens, est vita gloriae, ut supra dictum
est. Unde proprie liber vitae respicit vitam gloriae. 
Ad primum ergo dicendum quod vita divina, etiam prout est vita gloriosa, est Deo naturalis. 
Unde respectu eius non est electio, et per consequens neque liber vitae. Non enim dicimus quod
aliquis homo eligatur ad habendum sensum, vel aliquid eorum quae consequuntur naturam. 
Unde per hoc etiam patet solutio ad secundum. Respectu enim vitae naturalis non est electio,
neque liber vitae. 
Ad tertium dicendum quod vita gratiae non habet rationem finis, sed rationem eius quod est ad
finem. Unde ad vitam gratiae non dicitur aliquis eligi, nisi inquantum vita gratiae ordinatur ad
gloriam. Et propter hoc, illi qui habent gratiam et excidunt a gloria, non dicuntur esse electi
simpliciter, sed secundum quid. Et similiter non dicuntur esse scripti simpliciter in libro
vitae, sed secundum quid; prout scilicet de eis in ordinatione et notitia divina existit, quod sint
habituri aliquem ordinem ad vitam aeternam, secundum participationem gratiae. 
 
 ARTICULUS 3
 
Utrum aliquis deleatur de libro vitae
 
 Ad tertium sic proceditur. Videtur quod nullus deleatur de libro vitae. 
1. Dicit enim Augustinus, in XX De civ. Dei, quod praescientia Dei, quae non potest falli, liber
vitae est. Sed a praescientia Dei non potest aliquid subtrahi: similiter neque a praedestinatione. 
Ergo nec de libro vitae potest aliquis deleri. 
2. Praeterea, quidquid est in aliquo, est in eo per modum eius in quo est. Sed liber vitae est quid
aeternum et immutabile. Ergo quidquid est in eo, est ibi non temporaliter, sed immobiliter et
indelebiliter. 
3. Praeterea, deletio scripturae opponitur. Sed aliquis non potest de novo scribi in libro vitae. 
Ergo neque inde deleri potest. 
Sed contra est quod dicitur in Psalmo 68,29: deleantur de libro viventium. 
Respondeo dicendum quod quidam dicunt quod de libro vitae nullus potest deleri secundum rei
veritatem: potest tamen aliquis deleri secundum opinionem hominum. Est enim consuetum in
Scripturis ut aliquid dicatur fieri, quando innotescit. Et secundum hoc, aliqui dicuntur esse
scripti in libro vitae, inquantum homines opinantur eos ibi scriptos, propter praesentem
iustitiam quam in eis vident. Sed quando apparet, vel in hoc saeculo vel in futuro, quod ab hac
iustitia exciderunt, dicuntur inde deleri. Et sic etiam exponitur in Glossa deletio talis, super
illud Psalmi 68: deleantur de libro viventium. 
Sed quia non deleri de libro vitae ponitur inter praemia iustorum, secundum illud Apoc. 3,5,
qui vicerit, sic vestietur vestimentis albis, et non delebo nomen eius de libro vitae; quod autem
sanctis repromittitur, non est solum in hominum opinione; potest dici quod deleri vel non deleri
de libro vitae, non solum ad opinionem hominum referendum est, sed etiam quantum ad rem. Est
enim liber vitae conscriptio ordinatorum in vitam aeternam. Ad quam ordinatur aliquis ex
duobus: scilicet ex praedestinatione divina, et haec ordinatio nunquam deficit; et ex gratia. 
Quicumque enim gratiam habet, ex hoc ipso est dignus vita aeterna. Et haec ordinatio deficit
interdum: quia aliqui ordinati sunt ex gratia habita ad habendum vitam aeternam, a qua tamen
deficiunt per peccatum mortale. Illi igitur qui sunt ordinati ad habendum vitam aeternam ex
praedestinatione divina, sunt simpliciter scripti in libro vitae: quia sunt ibi scripti ut habituri
vitam aeternam in seipsa. Et isti nunquam delentur de libro vitae. Sed illi qui sunt ordinati ad
habendum vitam aeternam, non ex praedestinatione divina, sed solum ex gratia, dicuntur esse
scripti in libro vitae, non simpliciter, sed secundum quid: quia sunt ibi scripti ut habituri
vitam aeternam, non in seipsa, sed in sua causa. Et tales possunt deleri de libro vitae: ut deletio
non referatur ad notitiam Dei, quasi Deus aliquid praesciat, et postea nesciat; sed ad rem scitam,
quia scilicet Deus scit aliquem prius ordinari in vitam aeternam, et postea non ordinari, cum
deficit a gratia. 
Ad primum ergo dicendum quod deletio, ut dictum est, non refertur ad librum vitae ex parte
praescientiae, quasi in Deo sit aliqua mutabilitas: sed ex parte praescitorum, quae sunt
mutabilia. 
Ad secundum dicendum quod, licet res in Deo sint immutabiliter, tamen in seipsis mutabiles
sunt. Et ad hoc pertinent deletio libri vitae. 
Ad tertium dicendum quod eo modo quo aliquis dicitur deleri de libro vitae, potest dici quod ibi
scribatur de novo; vel secundum opinionem hominum, vel secundum quod de novo incipit habere
ordinem ad vitam aeternam per gratiam. Quod etiam sub divina notitia comprehenditur, licet
non de novo.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page