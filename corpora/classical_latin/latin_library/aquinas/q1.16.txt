St. Thomas Aquinas: Summa Theologica, Prima Pars Quaestio XVI 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XVI 
 
De veritate 
 
in octo articulos divisa 
 
 
 
 
 

Quoniam autem scientia verorum est, post considerationem scientiae Dei, de veritate
inquirendum est. 
Circa quam quaeruntur octo. 
 
 Primo: utrum veritas sit in re, vel tantum in intellectu. 
 Secundo: utrum sit tantum in intellectu componente et dividente. 
 Tertio: de comparatione veri ad ens. 
 Quarto: de comparatione veri ad bonum. 
 Quinto: utrum Deus sit veritas. 
 Sexto: utrum omnia sint vera veritate una, vel pluribus. 
 Septimo: de aeternitate veritatis. 
 Octavo: de incommutabilitate ipsius. 
 
 ARTICULUS 1 
 
Utrum veritas sit tantum in intellectu 
 
 Ad primum sic proceditur. Videtur quod veritas non sit tantum in intellectu, sed magis in
rebus. 
1. Augustinus enim, in libro Soliloq., reprobat hanc notificationem veri, verum est id quod
videtur: quia secundum hoc, lapides qui sunt in abditissimo terrae sinu, non essent veri lapides,
quia non videntur. Reprobat etiam istam, verum est quod ita se habet ut videtur cognitori, si
velit et possit cognoscere: quia secundum hoc sequeretur quod nihil esset verum, si nullus
posset cognoscere. Et definit sic verum: verum est id quod est. Et sic videtur quod veritas sit in
rebus, et non in intellectu. 
2. Praeterea, quidquid est verum, veritate verum est. Si igitur veritas est in intellectu solo,
nihil erit verum nisi secundum quod intelligitur: quod est error antiquorum philosophorum, qui
dicebant omne quod videtur, esse verum. Ad quod sequitur contradictoria simul esse vera: cum
contradictoria simul a diversis vera esse videantur. 
3. Praeterea, propter quod unumquodque, et illud magis, ut patet I Poster. Sed ex eo quod res est
vel non est, est opinio vel oratio vera vel falsa, secundum Philosophum in Praedicamentis. Ergo
veritas magis est in rebus quam in intellectu. 
Sed contra est quod Philosophus dicit, VI Metaphys., quod verum et falsum non sunt in rebus, sed
in intellectu. 
Respondeo dicendum quod, sicut bonum nominat id in quod tendit appetitus, ita verum nominat id
in quod tendit intellectus. Hoc autem distat inter appetitum et intellectum, sive quamcumque
cognitionem, quia cognitio est secundum quod cognitum est in cognoscente: appetitus autem est
secundum quod appetens inclinatur in ipsam rem appetitam. Et sic terminus appetitus, quod est
bonum, est in re appetibili: sed terminus cognitionis, quod est verum, est in ipso intellectu. 
Sicut autem bonum est in re, inquantum habet ordenem ad appetitum; et propter hoc ratio
bonitatis derivatur a re appetibili in appetitum, secundum quod appetitus dicitur bonus, prout
est boni: ita, cum verum sit in intellectu secundum quod conformatur rei intellectae, necesse est
quod ratio veri ab intellectu ad rem intellectam derivetur, ut res etiam intellecta vera dicatur,
secundum quod habet aliquem ordinem ad intellectum. 
Res autem intellecta ad intellectum aliquem potest habere ordinem vel per se, vel per accidens. 
Per se quidem habet ordinem ad intellectum a quo dependet secundum suum esse: per accidens
autem ad intellectum a quo cognoscibilis est. Sicut si dicamus quod domus comparatur ad
intellectum artificis per se, per accidens autem comparatur ad intellectum a quo non dependet. 
Iudicium autem de re non sumitur secundum id quod inest ei per accidens, sed secundum id quod
inest ei per se. Unde unaquaeque res dicitur vera absolute, secundum ordinem ad intellectum a
quo dependet. Et inde est quod res artificiales dicuntur verae per ordinem ad intellectum
nostrum: dicitur enim domus vera, quae assequitur similitudinem formae quae est in mente
artificis; et dicitur oratio vera, inquantum est signum intellectus veri. Et similiter res
naturales dicuntur esse verae, secundum quod assequuntur similitudinem specierum quae sunt
in mente divina: dicitur enim verus lapis, qui assequitur propriam lapidis naturam, secundum
praeconceptionem intellectus divini. Sic ergo veritas principaliter est in intellectu; secundario
vero in rebus, secundum quod comparantur ad intellectum ut ad principium. 
Et secundum hoc, veritas diversimode notificatur. Nam Augustinus, in libro De vera relig.,
dicit quod veritas est, qua ostenditur id quod est. Et Hilarius dicit quod verum est declarativum
aut manifestativum esse. Et hoc pertinet ad veritatem secundum quod est in intellectu. Ad
veritatem autem rei secundum ordinem ad intellectum, pertinet definitio Augustini in libro De
vera relig.: veritas est summa similitudo principii, quae sine ulla dissimilitudine est. Et
quaedam definitio Anselmi: veritas est rectitudo sola mente perceptibilis; nam rectum est, quod
principio concordat. Et quaedam definitio Avicennae: veritas uniuscuiusque rei est proprietas
sui esse quod stabilitum est ei. Quod autem dicitur quod veritas est adaequatio rei et intellectus,
potest ad utrumque pertinere. 
Ad primum ergo dicendum quod Augustinus loquitur de veritate rei; et excludit a ratione huius
veritatis, comparationem ad intellectum nostrum. Nam id quod est per accidens, ab unaquaque
definitione excluditur. 
Ad secundum dicendum quod antiqui philosophi species rerum naturalium non dicebant
procedere ab aliquo intellectu, sed eas provenire a casu: et quia considerabant quod verum
importat comparationem ad intellectum, cogebantur veritatem rerum constituere in ordine ad
intellectum nostrum. Ex quo inconvenientia sequebantur quae Philosophus prosequitur in IV
Metaphys. Quae quidem inconvenientia non accidunt, si ponamus veritatem rerum consistere in
comparatione ad intellectum divinum. 
Ad tertium dicendum quod, licet veritas intellectus nostri a re causetur, non tamen oportet quod
in re per prius inveniatur ratio veritatis: sicut neque in medicina per prius invenitur ratio
sanitatis quam in animali; virtus enim medicinae, non sanitas eius, causat sanitatem, cum non
sit agens univocum. Et similiter esse rei, non veritas eius, causat veritatem intellectus. Unde
Philosophus dicit quod opinio et oratio vera est ex eo quod res est, non ex eo quod res vera est. 
 
 ARTICULUS 2 
 
Utrum veritas sit in intellectu componente et dividente 
 
 Ad secundum sic proceditur. Videtur quod veritas non sit solum in intellectu componente et
dividente. 
1. Dicit enim Philosophus, in III De anima, quod sicut sensus propriorum sensibilium semper
veri sunt, ita et intellectus eius quod quid est. Sed compositio et divisio non est neque in sensu,
neque in intellectu cognoscente quod quid est. Ergo veritas non solum est in compositione et
divisione intellectus. 
2. Praeterea, Isaac dicit, in libro De definitionibus, quod veritas est adaequatio rei et
intellectus. Sed sicut intellectus complexorum potest adaequari rebus, ita intellectus
incomplexorum, et etiam sensus sentiens rem ut est. Ergo veritas non est solum in
compositione et divisione intellectus. 
Sed contra est quod dicit Philosophus, in VI Metaphys., quod circa simplicia et quod quid est non
est veritas, nec in intellectu neque in rebus. 
Respondeo dicendum quod verum, sicut dictum est, secundum sui primam rationem est in
intellectu. Cum autem omnis res sit vera secundum quod habet propriam formam naturae suae,
necesse est quod intellectus, inquantum est cognoscens, sit verus inquantum habet similitudinem
rei cognitae, quae est forma eius inquantum est cognoscens. Et propter hoc per conformitatem
intellectus et rei veritas definitur. Unde conformitatem istam cognoscere, est cognoscere
veritatem. Hanc autem nullo modo sensus cognoscit: licet enim visus habeat similitudinem
visibilis, non tamen cognoscit comparationem quae est inter rem visam et id quod ipse
apprehendit de ea. Intellectus autem conformitatem sui ad rem intelligibilem cognoscere potest:
sed tamen non apprehendit eam secundum quod cognoscit de aliquo quod quid est, sed quando
iudicat rem ita se habere sicut est forma quam de re apprehendit, tunc primo cognoscit et dicit
verum. Et hoc facit componendo et dividendo: nam in omni propositione aliquam formam
significatam per praedicatum, vel applicat alicui rei significatae per subiectum, vel removet ab
ea. Et ideo bene invenitur quod sensus est verus de aliqua re, vel intellectus cognoscendo quod
quid est: sed non quod cognoscat aut dicat verum. Et similiter est de vocibus complexis aut
incomplexis. Veritas quidem igitur potest esse in sensu, vel in intellectu cognoscente quod quid
est, ut in quadam re vera: non autem ut cognitum in cognoscente, quod importat nomen veri;
perfectio enim intellectus est verum ut cognitum. Et ideo, proprie loquendo, veritas est in
intellectu componente et dividente: non autem in sensu, neque in intellectu cognoscente quod quid
est. 
Et per hoc patet solutio ad obiecta. 
 
 ARTICULUS 3 
 
Utrum verum et ens convertantur 
 
 Ad tertium sic proceditur. Videtur quod verum et ens non convertantur. 
1. Verum enim est proprie in intellectu, ut dictum est. Ens autem proprie est in rebus. Ergo
non convertuntur. 
2. Praeterea, id quod se extendit ad ens et non ens, non convertitur cum ente. Sed verum se
extendit ad ens et non ens: nam verum est quod est esse, et quod non est non esse. Ergo verum et
ens non convertuntur. 
3. Praeterea, quae se habent secundum prius et posterius, non videntur converti. Sed verum
videtur prius esse quam ens: nam ens non intelligitur nisi sub ratione veri. Ergo videtur quod
non sint convertibilia. 
Sed contra est quod dicit Philosophus, II Metaphys., quod eadem est dispositio rerum in esse et
veritate. 
Respondeo dicendum quod, sicut bonum habet rationem appetibilis, ita verum habet ordinem ad
cognitionem. Unumquodque autem inquantum habet de esse, intantum est cognoscibile. Et
propter hoc dicitur in III De anima, quod anima est quodammodo omnia secundum sensum et
intellectum. Et ideo, sicut bonum convertitur cum ente, ita et verum. Sed tamen, sicut bonum
addit rationem appetibilis supra ens, ita et verum comparationem ad intellectum. 
Ad primum ergo dicendum quod verum est in rebus et in intellectu, ut dictum est. Verum autem
quod est in rebus, covertitur cum ente secundum substantiam. Sed verum quod est in intellectu,
convertitur cum ente, ut manifestativum cum manifestato. Hoc enim est de ratione veri, ut
dictum est. Quamvis posset dici quod etiam ens est in rebus et in intellectu, sicut et verum;
licet verum principaliter in intellectu, ens vero principaliter in rebus. Et hoc accidit propter
hoc, quod verum et ens differunt ratione. 
Ad secundum dicendum quod non ens non habet in se unde cognoscatur, sed cognoscitur inquantum
intellectus facit illud cognoscibile. Unde verum fundatur in ente, inquantum non ens est
quoddam ens rationis, apprehensum scilicet a ratione. 
Ad tertium dicendum quod, cum dicitur quod ens non potest apprehendi sine ratione veri, hoc
potest dupliciter intelligi. Uno modo, ita quod non apprehendatur ens, nisi ratio veri assequatur
apprehensionem entis. Et sic locutio habet veritatem. Alio modo posset sic intelligi, quod ens
non posset apprehendi, nisi apprehenderetur ratio veri. Et hoc falsum est. Sed verum non
potest apprehendi, nisi apprehendatur ratio entis: quia ens cadit in ratione veri. Et est simile
sicut si comparemus intelligibile ad ens. Non enim potest intelligi ens, quin ens sit
intelligibile; sed tamen potest intelligi ens, ita quod non intelligatur eius intelligibilitas. Et
similiter ens intellectum est verum: non tamen intelligendo ens, intelligitur verum. 
 
 ARTICULUS 4 
 
Utrum bonum secundum rationem sit prius quam verum 
 
 Ad quartum sic proceditur. Videtur quod bonum secundum rationem sit prius quam verum. 
1. Quod enim est universalius, secundum rationem prius est, ut patet ex I Physic. Sed bonum
est universalius quam verum: nam verum est quoddam bonum, scilicet intellectus. Ergo bonum
prius est secundum rationem quam verum. 
2. Praeterea, bonum est in rebus, verum autem in compositione et divisione intellectus, ut
dictum est. Sed ea quae sunt in re, sunt priora his quae sunt in intellectu. Ergo prius est
secundum rationem bonum quam verum. 
3. Praeterea, veritas est quaedam species virtutis, ut patet in IV Ethic. Sed virtus continetur
sub bono: est enim bona qualitas mentis, ut dicit Augustinus. Ergo bonum est prius quam verum. 
Sed contra, quod est in pluribus, est prius secundum rationem. Sed verum est in quibusdam in
quibus non est bonum, scilicet in mathematicis. Ergo verum est prius quam bonum. 
Respondeo dicendum quod, licet bonum et verum supposito convertantur cum ente, tamen ratione
differunt. Et secundum hoc verum, absolute loquendo, prius est quam bonum. Quod ex duobus
apparet. Primo quidem ex hoc, quod verum propinquius se habet ad ens, quod est prius, quam
bonum. Nam verum respicit ipsum esse simpliciter et immediate: ratio autem boni consequitur
esse, secundum quod est aliquo modo perfectum; sic enim appetibile est. Secundo apparet ex hoc,
quod cognitio naturaliter praecedit appetitum. Unde, cum verum respiciat cognitionem, bonum
autem appetitum, prius erit verum quam bonum secundum rationem. 
Ad primum ergo dicendum quod voluntas et intellectus mutuo se includunt: nam intellectus
intelligit voluntatem, et voluntas vult intellectum intelligere. Sic ergo inter illa quae
ordinantur ad obiectum voluntatis, continentur etiam ea quae sunt intellectus; et e converso. 
Unde in ordine appetibilium, bonum se habet ut universale, et verum ut particulare: in ordine
autem intelligibilium est e converso. Ex hoc ergo quod verum est quoddam bonum, sequitur quod
bonum sit prius in ordine appetibilium: non autem quod sit prius simpliciter. 
Ad secundum dicendum quod secundum hoc est aliquid prius ratione, quod prius cadit in
intellectu. Intellectus autem per prius apprehendit ipsum ens; et secundario apprehendit se
intelligere ens; et tertio apprehendit se appetere ens. Unde primo est ratio entis, secundo ratio
veri, tertio ratio boni, licet bonum sit in rebus. 
Ad tertium dicendum quod virtus quae dicitur veritas, non est veritas communis, sed quaedam
veritas secundum quam homo in dictis et factis ostendit se ut est. Veritas autem vitae dicitur
particulariter, secundum quod homo in vita sua implet illud ad quod ordinatur per intellectum
divinum: sicut etiam dictum est veritatem esse in ceteris rebus. Veritas autem iustitiae est
secundum quod homo servat id quod debet alteri secundum ordinem legum. Unde ex his
particularibus veritatibus non est procedendum ad veritatem communem. 
 
 ARTICULUS 5 
 
Utrum Deus sit veritas 
 
 Ad quintum sic proceditur. Videtur quod Deus non sit veritas. 
1. Veritas enim consistit in compositione et divisione intellectus. Sed in Deo non est compositio
et divisio. Ergo non est ibi veritas. 
2. Praeterea, veritas, secundum Augustinum, in libro De vera relig., est similitudo principii. 
Sed Dei non est similitudo ad principium. Ergo in Deo non est veritas. 
3. Praeterea, quidquid dicitur de Deo, dicitur de eo ut de prima causa omnium: sicut esse Dei est
causa omnis esse, et bonitas eius est causa omnis boni. Si ergo in Deo sit veritas, ergo omne
verum erit ab ipso. Sed aliquem peccare est verum. Ergo hoc erit a Deo. Quod patet esse
falsum. 
Sed contra est quod dicit Dominus, Io.14,6: Ego sum via, veritas, et vita. 
Respondeo dicendum quod, sicut dictum est, veritas invenitur in intellectu secundum quod
apprehendit rem ut est, et in re secundum quod habet esse conformabile intellectui. Hoc autem
maxime invenitur in Deo. Nam esse suum non solum est conforme suo intellectui, sed etiam est
ipsum suum intelligere; et suum intelligere est mensura et causa omnis alterius esse, et omnis
alterius intellectus; et ipse est suum esse et intelligere. Unde sequitur quod non solum in ipso
sit veritas, sed quod ipse sit ipsa summa et prima veritas. 
Ad primum ergo dicendum quod, licet in intellectu divino non sit compositio et divisio, tamen
secundum suam simplicem intelligentiam iudicat de omnibus, et cognoscit omnia complexa. Et
sic in intellectu eius est veritas. 
Ad secundum dicendum quod verum intellectus nostri est secundum quod conformatur suo
principio, scilicet rebus, a quibus cognitionem accipit. Veritas etiam rerum est secundum quod
conformantur suo principio, scilicet intellectui divino. Sed hoc, proprie loquendo, non potest
dici in veritate divina, nisi forte secundum quod veritas appropriatur Filio, qui habet
principium. Sed si de veritate essentialiter dicta loquamur, non potest intelligi, nisi resolvatur
affirmativa in negativam, sicut cum dicitur, Pater est a se, quia non est ab alio. Et similiter
dici potest similitudo principii veritas divina, inquantum esse suum non est suo intellectui
dissimile. 
Ad tertium dicendum quod non ens et privationes non habent ex seipsis veritatem, sed solum ex
apprehensione intellectus. Omnis autem apprehensio intellectus a Deo est: unde quidquid est
veritatis in hoc quod dico, istum fornicari est verum, totum est a Deo. Sed si arguatur, ergo
istum fornicari est a Deo, est fallacia Accidentis. 
 
 ARTICULUS 6 
 
Utrum sit una sola veritas, secundum quam omnia sunt vera 
 
 Ad sextum sic proceditur. Videtur quod una sola sit veritas, secundum quam omnia sunt vera. 
1. Quia, secundum Augustinum, nihil est maius mente humana nisi Deus. Sed veritas est maior
mente humana: alioquin mens iudicaret de veritate; nunc autem omnia iudicat secundum
veritatem, et non secundum seipsam. Ergo solus Deus est veritas. Ergo non est alia veritas
quam Deus. 
2. Praeterea, Anselmus dicit, in libro De veritate, quod sicut tempus se habet ad temporalia, ita
veritas ad res veras. Sed unum est tempus omnium temporalium. Ergo una est veritas, qua
omnia vera sunt. 
Sed contra est quod in Psalmo 11,2 dicitur: diminutae sunt veritates a filiis hominum. 
Respondeo dicendum quod quodammodo una est veritas, qua omnia sunt vera, et quodammodo non. 
Ad cuius evidentiam, sciendum est quod, quando aliquid praedicatur univoce de multis, illud in
quolibet eorum secundum propriam rationem invenitur, sicut animal in qualibet specie
animalis. Sed quando aliquid dicitur analogice de multis, illud invenitur secundum propriam
rationem in uno eorum tantum, a quo alia denominantur. Sicut sanum dicitur de animali et
urina et medicina, non quod sanitas sit nisi in animali tantum, sed a sanitate animalis
denominatur medicina sana, inquantum est illius sanitatis effectiva, et urina, inquantum est
illius sanitatis significativa. Et quamvis sanitas non sit in medicina neque in urina, tamen in
utroque est aliquid per quod hoc quidem facit, illud autem significat sanitatem. 
Dictum est autem quod veritas per prius est in intellectu, et per posterius in rebus, secundum
quod ordinantur ad intellectum divinum. Si ergo loquamur de veritate prout existit in
intellectu, secundum propriam rationem, sic in multis intellectibus creatis sunt multae
veritates; etiam in uno et eodem intellectu, secundum plura cognita. Unde dicit Glossa super
illud Psalmi 11,2, diminutae sunt veritates a filiis hominum etc., quod sicut ab una facie
hominis resultant plures similitudines in speculo, sic ab una veritate divina resultant plures
veritates. Si vero loquamur de veritate secundum quod est in rebus, sic omnes sunt verae una
prima veritate, cui unumquodque assimilatur secundum suam entitatem. Et sic, licet plures
sint essentiae vel formae rerum, tamen una est veritas divini intellectus, secundum quam
omnes res denominantur verae. 
Ad primum ergo dicendum quod anima non secundum quamcumque veritatem iudicat de rebus
omnibus; sed secundum veritatem primam, inquantum resultat in ea sicut in speculo, secundum
prima intelligibilia. Unde sequitur quod veritas prima sit maior anima. Et tamen etiam veritas
creata, quae est in intellectu nostro, est maior anima, non simpliciter sed secundum quid,
inquantum est perfectio eius; sicut etiam scientia posset dici maior anima. Sed verum est quod
nihil subsistens est maius mente rationali, nisi Deus. 
Ad secundum dicendum quod dictum Anselmi veritatem habet, secundum quod res dicuntur verae
per comparationem ad intellectum divinum. 
 
 
ARTICULUS 7 
 
Utrum veritas creata sit aeterna 
 
 Ad septimum sic proceditur. Videtur quod veritas creata sit aeterna. 
1. Dicit enim Augustinus, in libro De libero arbitrio, quod nihil est magis aeternum quam ratio
circuli, et duo et tria esse quinque. Sed horum veritas est veritas creata. Ergo veritas creata
est aeterna. 
2. Praeterea, omne quod est semper, est aeternum. Sed universalia sunt ubique et semper. Ergo
sunt aeterna. Ergo et verum, quod est maxime universale. 
3. Praeterea, id quod est verum in praesenti, semper fuit verum esse futurum. Sed sicut veritas
propositionis de praesenti est veritas creata, ita veritas propositionis de futuro. Ergo aliqua
veritas creata est aeterna. 
4. Praeterea, omne quod caret principio et fine, est aeternum. Sed veritas enuntiabilium caret
principio et fine. Quia, si veritas incoepit cum ante non esset, verum erat veritatem non esse:
et utique aliqua veritate verum erat, et sic veritas erat antequam inciperet. Et similiter si
ponatur veritatem habere finem, sequitur quod sit postquam desierit: verum enim erit
veritatem non esse. Ergo veritas est aeterna. 
Sed contra est quod solus Deus est aeternus, ut supra habitum est. 
Respondeo dicendum quod veritas enuntiabilium non est aliud quam veritas intellectus. 
Enuntiabile enim et est in intellectu, et est in voce. Secundum autem quod est in intellectu,
habet per se veritatem. Sed secundum quod est in voce dicitur verum enuntiabile, secundum
quod significat aliquam veritatem intellectus; non propter aliquam veritatem in enuntiabili
existentem sicut in subiecto. Sicut urina dicitur sana, non a sanitate quae in ipsa sit, sed a
sanitate animalis, quam significat. Similiter etiam supra dictum est quod res denominantur
verae a veritate intellectus. Unde si nullus intellectus esset aeternus, nulla veritas esset
aeterna. Sed quia solus intellectus divinus est aeternus, in ipso solo veritas aeternitatem habet. 
Nec propter hoc sequitur quod aliquid aliud sit aeternum quam Deus: quia veritas intellectus
divini est ipse Deus, ut supra ostensum est. 
Ad primum ergo dicendum quod ratio circuli, et duo et tria esse quinque, habent aeternitatem in
mente divina. 
Ad secundum dicendum quod aliquid esse semper et ubique, potest intelligi dupliciter. Uno modo,
quia habet in se unde se extendat ad omne tempus et ad omnem locum, sicut Deo competit esse
ubique et semper. Alio modo, quia non habet in se quo determinetur ad aliquem locum vel
tempus: sicut materia prima dicitur esse una, non quia habet unam formam, sicut homo est unus
ab unitate unius formae, sed per remotionem omnium formarum distinguentium. Et per hunc
modum, quodlibet universale dicitur esse ubique et semper, inquantum universalia abstrahunt
ab hic et nunc. Sed ex hoc non sequitur ea esse aeterna, nisi in intellectu, si quis sit aeternus. 
Ad tertium dicendum quod illud quod nunc est, ex eo futurum fuit antequam esset, quia in causa
sua erat ut fieret. Unde, sublata causa, non esset futurum illud fieri. Sola autem causa prima
est aeterna. Unde ex hoc non sequitur quod ea quae sunt, semper fuerit verum ea esse futura,
nisi quatenus in causa sempiterna fuit ut essent futura. Quae quidem causa solus Deus est. 
Ad quartum dicendum quod, quia intellectus noster non est aeternus, nec veritas enuntiabilium
quae a nobis formantur, est aeterna, sed quandoque incoepit. Et antequam huiusmodi veritas
esset, non erat verum dicere veritatem talem non esse, nisi ab intellectu divino, in quo solum
veritas est aeterna. Sed nunc verum est dicere veritatem tunc non fuisse. Quod quidem non est
verum nisi veritate quae nunc est in intellectu nostro: non autem per aliquam veritatem ex
parte rei. Quia ista est veritas de non ente; non ens autem non habet ex se ut sit verum, sed
solummodo ex intellectu apprehendente ipsum. Unde intantum est verum dicere veritatem non
fuisse, inquantum apprehendimus non esse ipsius ut praecedens esse eius. 
 
 ARTICULUS 8 
 
Utrum veritas sit immutabilis 
 
 Ad octavum sic proceditur. Videtur quod veritas sit immutabilis. 
1. Dicit enim Augustinus, in libro II De libero arbitrio, quod veritas non est aequalis menti,
quia esset mutabilis, sicut et mens. 
2. Praeterea, id quod remanet post omnem mutationem est immutabile: sicut prima materia est
ingenita et incorruptibilis, quia remanet post omnem generationem et corruptionem. Sed
veritas remanet post omnem mutationem: quia post omnem mutationem verum est dicere esse
vel non esse. Ergo veritas est immutabilis. 
3. Praeterea, si veritas enuntiationis mutatur, maxime mutatur ad mutationem rei. Sed sic non
mutatur. Veritas enim, secundum Anselmum, est rectitudo quaedam, inquantum aliquid implet
id quod est de ipso in mente divina. Haec autem propositio, Socrates sedet, accipit a mente divina
ut significet Socratem sedere: quod significat etiam eo non sedente. Ergo veritas propositionis
nullo modo mutatur. 
4. Praeterea, ubi est eadem causa, et idem effectus. Sed eadem res est causa veritatis harum
trium propositionum Socrates sedet, sedebit, et sedit. Ergo eadem est harum veritas. Sed
oportet quod alterum horum sit verum. Ergo veritas harum propositionum immutabiliter
manet. Et eadem ratione cuiuslibet alterius propositionis. 
Sed contra est quod dicitur in Psalmo 11,2: diminutae sunt veritates a filiis hominum. 
Respondeo dicendum quod, sicut supra dictum est, veritas proprie est in solo intellectu, res
autem dicuntur verae a veritate quae est in aliquo intellectu. Unde mutabilitas veritatis
consideranda est circa intellectum. Cuius quidem veritas in hoc consistit, quod habeat
conformitatem ad res intellectas. Quae quidem conformitas variari potest dupliciter, sicut et
quaelibet alia similitudo, ex mutatione alterius extremi. Unde uno modo variatur veritas ex
parte intellectus, ex eo quod de re eodem modo se habente aliquis aliam opinionem accipit: alio
modo si, opinione eadem manente, res mutetur. Et utroque modo fit mutatio de vero in falsum. 
Si ergo sit aliquis intellectus in quo non possit esse alternatio opinionum, vel cuius acceptionem
non potest subterfugere res aliqua, in eo est immutabilis veritas. Talis autem est intellectus
divinus, ut ex superioribus patet. Unde veritas divini intellectus est immutabilis. Veritas
autem intellectus nostri mutabilis est. Non quod ipsa sit subiectum mutationis: sed inquantum
intellectus noster mutatur de veritate in falsitatem; sic enim formae mutabilis dici possunt. 
Veritas autem intellectus divini est secundum quam res naturales dicuntur verae, quae est
omnino immutabilis. 
Ad primum ergo dicendum quod Augustinus loquitur de veritate divina. 
Ad secundum dicendum quod verum et ens sunt convertibilia. Unde, sicut ens non generatur
neque corrumpitur per se, sed per accidens, inquantum hoc vel illud ens corrumpitur vel
generatur, ut dicitur in I Physic.; ita veritas mutatur, non quod nulla veritas remaneat, sed
quia non remanet illa veritas quae prius erat. 
Ad tertium dicendum quod propositio non solum habet veritatem sicut res aliae veritatem habere
dicuntur, inquantum implent id quod de eis est ordinatum ab intellectu divino; sed dicitur
habere veritatem quodam speciali modo, inquantum significat veritatem intellectus. Quae
quidem consistit in conformitate intellectus et rei. Qua quidem subtracta, mutatur veritas
opinionis, et per consequens veritas propositionis. Sic igitur haec propositio, Socrates sedet, eo
sedente vera est et veritate rei, inquantum est quaedam vox significativa; et veritate
significationis, inquantum significat opinionem veram. Socrate vero surgente, remanet prima
veritas, sed mutatur secunda. 
Ad quartum dicendum quod sessio Socratis, quae est causa veritatis huius propositionis, Socrates
sedet, non eodem modo se habet dum Socrates sedet, et postquam sederit, et ante quam sederet. 
Unde et veritas ab hoc causata, diversimode se habet; et diversimode significatur
propositionibus de praesenti, praeterito et futuro. Unde non sequitur quod, licet altera trium
propositionum sit vera, quod eadem veritas invariabilis maneat.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page