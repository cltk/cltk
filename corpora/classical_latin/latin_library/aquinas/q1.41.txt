St. Thomas Aquinas: Summa Theologica, Prima Pars Quaestio XLI 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XLI
 De Personis in comparatione ad actus notionales
 in sex articulos divisa 
 
 
 
 
 
Deinde considerandum est de Personis in comparatione ad actus notionales.
 Et circa hoc quaeruntur sex.
 
 
Primo: utrum actus notionales sint attribuendi personis. 

 
Secundo: utrum huiusmodi actus sint necessarii vel voluntarii. 

 
Tertio: utrum, secundum huiusmodi actus, persona procedat de nihilo, veI
de aliquo. 

 
Quarto: utrum in divinis sit ponere potentiam respectu actuum notionalium. 

 
Quinto: quid significet huiusmodi potentia. 

 
Sexto: utrum actus notionalis ad plures personas terminari possit. 
 

 
 ARTICULUS 1
 Utrum actus notionales sint attribuendi personis 

 Ad primum sic proceditur. Videtur quod actus notionales non sint personis
attribuendi.
 1. Dicit enim Boetius, in libro De Trin., quod omnia genera, cum
quis in divinam vertit praedicationem, in divinam mutantur substantiam,
exceptis relativis. Sed actio est unum de decem generibus. Si igitur actio
aliqua Deo attribuitur, ad eius essentiam pertinebit, et non ad notionem.
 2. Praeterea, Augustinus dicit, V De Trin., quod omne quod de
Deo dicitur, aut dicitur secundum substantiam, aut secundum relationem.
Sed ea quae ad substantiam pertinent, significantur per essentialia attributa:
quae vero ad relationem, per nomina personarum et per nomina proprietatum.
Non sunt ergo, praeter haec, attribuendi personis notionales actus.
 3. Praeterea, proprium actionis est ex se passionem inferre. Sed in
divinis non ponimus passiones. Ergo neque actus notionales ibi ponendi
sunt.
 Sed contra est quod Augustinus dicit, in libro De fide ad Petrum:
Proprium Patris est, quod Filium genuit. Sed generatio actus quidam est.
Ergo actus notionales ponendi sunt in divinis.
 Respondeo dicendum quod in divinis personis attenditur distinctio
secundum originem. Origo autem convenienter designari non potest nisi per
aliquos actus. Ad designandum igitur ordinem originis in divinis personis,
necessarium fuit attribuere personis actus notionales.
 Ad primum ergo dicendum quod omnis origo designatur per aliquem
actum. Duplex autem ordo originis attribui Deo potest. Unus quidem, secundum
quod creatura ab eo progreditur: et hoc commune est tribus personis. Et
ideo actiones quae attribuuntur Deo ad designandum processum creaturarum
ab ipso, ad essentiam pertinent. Alius autem ordo originis in divinis attenditur
secundum processionem personae a persona. Unde actus designantes huius
originis ordinem, notionales dicuntur: quia notiones personarum sunt personarum
habitudines ad invicem, ut ex dictis patet.
 Ad secundum dicendum quod actus notionales secundum modum significandi
tantum differunt a relationibus personarum; sed re sunt omnino idem. Unde
Magister dicit, in 1 Sent., dist. 26, quod generatio et nativitas aliis
nominibus dicuntur paternitas et filiatio. Ad cuius evidentiam, attendendum
est quod primo coniicere potuimius originem alicuius ab alio, ex motu:
quod enim aliqua res a sua dispositione removeretur per motum, manifestum
fuit hoc ab aliqua causa accidere. Et ideo actio, secundum primam nominis
impositionem, importat originem motus: sicut enim motus, prout est in mobili
ab aliquo, dicitur passio; ita origo ipsius motus, secundum quod incipit
ab alio et terminatur in id quod movetur, vocatur actio. Remoto igitur
motu, actio nihil aliud importat quam ordinem originis, secundum quod a
causa aliqua vel principio procedit in id quod est a principio. Unde, cum
in divinis non sit motus, actio personalis producentis personam, nihil
aliud est quam habitudo principii ad personam quae est a principio. Quae
quidem habitudines sunt ipsae relationes vel notiones. Quia tamen de divinis
et intelligibilibus rebus loqui non possumus nisi secundum modum rerum
sensibilium, a quibus cognitionem accipimus; et in quibus actiones et passiones
inquantum motum implicant, aliud sunt a relationibus quae ex actionibus
et passionibus consequuntur: oportuit seorsum significari habitudines personarum
per modum actus, et seorsum per modum relationum. Et sic patet quod sunt
idem secundum rem, sed differunt solum secundum modum significandi.
 Ad tertium dicendum quod actio, secundum quod importat originem
motus, infert ex se passionem: sic autem non ponitur actio in divinis personis.
Unde non ponuntur ibi passiones, nisi solum grammatice loquendo, quantum
ad modum significandi; sicut Patri attribuimus generare, et Filio generari.
 
 
 ARTICULUS 2
 Utrum actus notionales sint voluntarii 

 Ad secundum sic proceditur. Videtur quod actus notionales sint voluntarii.
 1. Dicit enim Hilarius, in libro De synod.: Non naturali necessitate
ductus, Pater genuit Filium.
 2. Praeterea, Apostolus, Col. 1,13: Transtulit nos in regnum FiIii
dilectionis suae. Dilectio autem voluntatis est. Ergo Filius genitus est
a Patre, voluntate.
 3. Praeterea, nihil magis est voluntarium quam amor. Sed Spiritus
Sanctus procedit a Patre et Filio ut Amor. Ergo procedit voluntarie.
 4. Praeterea, Filius procedit per modum intellectus, ut Verbum.
Sed omne verbum procedit a dicente per voluntatem. Ergo Filius procedit
a Patre per voluntatem, et non per naturam.
 5. Praeterea, quod non est voluntarium, est necessarium. Si igitur
Pater non genuit Filium voluntate, videtur sequi quod necessitate genuerit.
Quod est contra Augustinum, in libro Ad Orosium.
 Sed contra est quod Augustinus dicit, in eodem libro, quod neque
voluntate genuit Pater Filium, neque necessitate.
 Respondeo dicendum quod, cum dicitur aliquid esse vel fieri voluntate,
dupliciter potest intelligi. Uno modo, ut ablativus designet concomitantiam
tantum: sicut possum dicere quod ego sum homo mea voluntate, quia scilicet
volo me esse hominem. Et hoc modo potest dici quod Pater genuit Filium
voluntate, sicut et est voluntate Deus: quia vult se esse Deum, et vult
se generare Filium. Alio modo sic, quod ablativus importet habitudinem
principii: sicut dicitur quod artifex operatur voluntate, quia voluntas
est principium operis. Et secundum hunc modum, dicendum est quod Deus Pater
non genuit Filium voluntate; sed voluntate produxit creaturam. Unde in
libro De synod. dicitur: Si quis voluntate Dei, tanquam unum aliquid de
creaturis, Filium factum dicat, anathema sit.
 Et huius ratio est, quia voluntas et natura secundum hoc differunt
in causando, quia natura determinata est ad unum; sed voluntas non est
determinata ad unum. Cuius ratio est, quia effectus assimilatur formae
agentis per quam agit. Manifestum est autem quod unius rei non est nisi
una forma naturalis, per quam res habet esse: unde quale ipsum est, tale
facit. Sed forma per quam voluntas agit, non est una tantum, sed sunt plures,
secundum quod sunt plures rationes intellectae: unde quod voluntate agitur,
non est tale quale est agens, sed quale vult et intelligit illud esse agens.
Eorum igitur voluntas principium est, quae possunt sic vel aliter esse.
Eorum autem quae non possunt nisi sic esse, principium natura est.
 Quod autem potest sic vel aliter esse, longe est a natura divina, sed
hoc pertinet ad rationem creaturae: quia Deus est per se necesse esse,
creatura autem est facta ex nihilo. Et ideo Ariani, volentes ad hoc deducere
quod Filius sit creatura, dixerunt quod Pater genuit Filium voluntate,
secundum quod voluntas designat principium. Nobis autem dicendum est quod
Pater genuit Filium non voluntate, sed natura. Unde Hilarius dicit, in
libro De synod.: Omnibus creaturis substantiam Dei voluntas attulit; sed
naturam Filio dedit ex impassibili ac non nata substantia perfecta nativitas.
Talia enim cuncta creata sunt, qualia Deus esse voluit: Filius autem, natus
ex Deo, talis subsistit, qualis et Deus est.
 Ad primum ergo dicendum quod auctoritas illa inducitur contra
illos qui a generatione Filii etiam concomitantiam paternae voluntatis
removebant, dicentes sic eum natura genuisse Filium, ut inde voluntas generandi
ei non adesset; sicut nos multa naturali necessitate contra voluntatem
patimur, ut mortem, senectutem, et huiusmodi defectus. Et hoc patet per
praecedentia et subsequentia. Sic enim ibi dicitur: Non enim, nolente Patre,
vel coactus Pater, vel naturali necessitate inductus cum nollet, genuit
Filium.
 Ad secundum dicendum quod Apostolus nominat Christum Filium dilectionis
Dei, inquantum est a Deo superabundanter dilectus: non quod dilectio sit
principium generationis Filii.
 Ad tertium dicendum quod etiam voluntas, inquantum est natura
quaedam, aliquid naturaliter vult; sicut voluntas hominis naturaliter tendit
ad beatitudinem. Et similiter Deus naturaliter vult et amat seipsum. Sed
circa alia a se, voluntas Dei se habet ad utrumque quodammodo, ut dictum
est. Spiritus autem Sanctus procedit ut Amor, inquantum Deus amat seipsum.
Unde naturaliter procedit, quamvis per modum voluntatis procedat.
 Ad quartum dicendum quod etiam in conceptionibus intellectualibus
fit reductio ad prima, quae naturaliter intelliguntur. Deus autem naturaliter
intelligit seipsum. Et secundum hoc, conceptio Verbi divini est naturalis.
 Ad quintum dicendum quod necessarium dicitur aliquid per se, at
per aliud. Per aliud quidem dupliciter. Uno modo, sicut per causam agentem
et cogentem: et sic necessarium dicitur quod est violentum. Alio modo,
sicut per causam finalem: sicut dicitur aliquid esse necessarium in his
quae sunt ad finem, inquantum sine hoc non potest esse finis, vel bene
esse. Et neutro istorum modorum divina generatio est necessaria: quia Deus
non est propter finem, neque coactio cadit in ipsum. Per se autem dicitur
aliquid necessarium, quod non potest non esse. Et sic Deum esse est necessarium.
Et hoc modo Patrem generare Filium est necessarium.
 
 
 ARTICULUS 3
 Utrum actus notionales sint de aliquo 

 Ad tertium sic proceditur. Videtur quod actus notionales non sint de
aliquo.
 1. Quia si Pater generat Filium de aliquo, aut de seipso, aut
de aliquo alio. Si de aliquo alio, cum id de quo aliquid generatur, sit
in eo quod generatur, sequitur quod aliquid alienum a Patre sit in Filio.
Quod est contra Hilarium, VII De Trin., ubi dicit: Nihil in his diversum
est vel alienum. Si autem Filium generat Pater de seipso, id autem de quo
aliquid generatur, si sit permanens, recipit eius praedicationem quod generatur;
sicut dicimus quod homo est albus, quia homo permanet, cum de non albo
fit albus: sequitur igitur quod Pater vel non permaneat, genito Filio,
vel quod Pater sit Filius; quod est falsum. Non ergo Pater generat Filium
de aliquo, sed de nihilo.
 2. Praeterea, id de quo aliquid generatur, est principium eius
quod generatur. Si ergo Pater generat Filium de essentia vel natura sua,
sequitur quod essentia vel natura Patris sit principium Filii. Sed non
principium materiale: quia materia locum in divinis non habet. Ergo est
principium quasi activum, sicut generans est principium geniti. Et ita
sequitur quod essentia generet: quod supra improbatum est.
 3. Praeterea, Augustinus dicit quod tres presonae non sunt ex
eadem essentia, quia non est aliud essentia et persona. Sed persona Filii
non est aliud ab essentia Patris. Ergo Filius non est de essentia Patris.
 4. Praeterea, omnis creatura est ex nihilo. Sed Filius in Scripturis
dicitur creatura: dicitur enim Eccli. 24.5, ex ore Sapientiae genitae,
Ego ex ore Altissimi prodii, primogenita ante omnem creaturam; et postea
ex ore eiusdem Sapientiae dicitur: Ab initio, et ante saecula, creata sum.
Ergo Filius non est genitus ex aliquo, sed ex nihilo. Et similiter potest
obiici de Spiritu Sancto, propter hoc quod dicitur, Zach. 12,1: Dixit Dominus,
extendens caelum et fundans terram, et creans spiritum hominis in eo; et
Am. 4,13, secundum aliam litteram: Ego formans montes, et creans spiritum.
 Sed contra est quod Augustinus dicit, in libro De fide ad Petrum:
Pater Deus de sua natura sine initio genuit Filium sibi aequalem.
 Respondeo dicendum quod Filius non est genitus de nihilo, sed de substantia
Patris. Ostensum est enim supra quod paternitas, et filiatio, et nativitas,
vere et proprie est in divinis. Hoc autem interest inter generationem veram,
per quam aliquis procedit ut filius, et factionem, quod faciens facit aliquid
de exteriori materia, sicut scamnum facit artifex de ligno; homo autem
generat filium de seipso. Sicut autem artifex creatus facit aliquid ex
materia, ita Deus facit ex nihilo, ut infra ostendetur: non quod nihilum
cedat in substantiam rei, sed quia ab ipso tota substantia rei producitur,
nullo alio praesupposito. Si ergo Filius procederet a Patre ut de nihilo
existens, hoc modo se haberet ad Patrem ut artificiatum ad artificem: quod
manifestum est nomen filiationis proprie habere non posse, sed solum secundum
aliquam similitudinem. Unde relinquitur quod, si Filius Dei procederet
a Patre quasi existens ex nihilo, non esset vere et proprie Filius. Cuius
contrarium dicitur I Io. ult., 20: ut simus in vero Filio eius Iesu Christo.
Filius igitur Dei verus non est ex nihilo, nec factus, sed tantum genitus.
 Si qui autem ex nihilo a Deo facti filii Dei dicantur, hoc erit metaphorice,
secundum aliqualem assimilationem ad eum qui vere Filius est. Unde, inquantum
solus est verus et naturalis Dei Filius, dicitur unigenitus, secundum illud
Io. 1,18: Unigenitus, qui est in sinu Patris, ipse enarravit. Inquantum
vero per assimilationem ad ipsum alii dicuntur filii adoptivi, quasi metaphorice
dicitur esse primogenitus, secundum illud Rom. 8,29: Quos praescivit, et
praedestinavit conformes fieri imaginis Filii sui, ut sit ipse primogenitus
in multis fratribus.
 Relinquitur ergo quod Dei Filius sit genitus de substantia Patris.
Aliter tamen quam filius hominis. Pars enim substantiae hominis generantis
transit in substantiam geniti. Sed divina natura impartibilis est. Unde
necesse est quod Pater, generando Filium, non partem naturae in ipsum transfuderit,
sed totam naturam ei communicaverit, remanente distinctione solum secundum
originem, ut ex dictis patet.
 Ad primum ergo dicendum quod, cum Filius dicitur natus de Patre,
haec praepositio de significat principium generans consubstantiale; non
autem principium materiale. Quod enim producitur de materia, fit per transmutationem
illius de quo producitur, in aliquam formam: divina autem essentia non
est transmutabilis, neque alterius formae susceptiva.
 Ad secundum dicendum quod, cum dicitur Filius genitus de essentia
Patris, secundum expositionem Magistri, 5 dist. I Sent., designat habitudinem
principii quasi activi: ubi sic exponit: Filius est genitus de essentia
Patris, idest de Patre essentia; propter hoc quod Augustinus, XV libro
De Trin. dicit: Tale est quod dico, de Patre essentia, ac si expressius
dicerem, de Patris essentia. Sed hoc non videtur sufficere ad sensum huiusmodi
locutionis. Possumus enim dicere quod creatura est ex Deo essentia: non
tamen quod sit ex essentia Dei. Unde aliter dici potest quod haec praepositio
de semper denotat consubstantialitatem. Unde non dicimus quod domus sit
de aedificatore, cum non sit causa consubstantialis. Possumus autem dicere
quod aliquid sit de aliquo, quocumque modo illud significetur ut principium
consubstantiale: sive illud sit principium activum, sicut filius dicitur
esse de patre; sive sit principium materiale, sicut cultellus dicitur esse
de ferro; sive sit principium formale, in his dumtaxat in quibus ipsae
formae sunt subsistentes, et non advenientes alteri; possumus enim dicere
quod angelus aliquis est de natura intellectuali. Et per hunc modum dicimus
quod Filius est genitus de essentia Patris; inquantum essentia Patris,
Filio per generationem communicata, in eo subsistit.
 Ad tertium dicendum quod, cum dicitur, Filius est genitus de essentia
Patris, additur aliquid respectu cuius potest salvari distinctio. Sed cum
dicitur quod tres Personae sunt de essentia divina, non ponitur aliquid
respectu cuius possit importari distinctio per praepositionem significata.
Et ideo non est simile.
 Ad quartum dicendum quod, cum dicitur, sapientia est creata, potest
intelligi, non de Sapientia quae est Filius Dei, sed de sapientia creata,
quam Deus indidit creaturis: dicitur enim Eccli., 1,9-10: Ipse creavit
eam, scilicet sapientiam, Spiritu Sancto, et effudit illam super omnia
opera sua. Neque est inconveniens quod in uno contextu locutionis loquatur
Scriptura de Sapientia genita et creata: quia sapientia creata est participatio
quaedam Sapientiae increatae. Vel potest referri ad naturam creatam assumptam
a Filio, ut sit sensus: Ab initio et ante saecula creata sum, idest, praevisa
sum creaturae uniri. Vel, per hoc quod Sapientia creata et genita nuncupatur,
modus divinae generationis nobis insinuatur. In generatione enim, quod
generatur accipit naturam generantis, quod perfectionis est: in creatione
vero, creans non mutatur, sed creatum non recipit naturam creantis. Dicitur
ergo Filius simul creatus et genitus, ut ex creatione accipiatur immutabilitas
Patris, et ex generatione unitas naturae in Patre et Filio. Et sic exponitur
intellectus huius Scripturae ab Hilario, in libro De synod. Auctoritates
autem inductae non loquuntur de Spiritu Sancto, sed de spiritu creato;
qui quandoque dicitur ventus, quandoque aer, quandoque flatus hominis,
quandoque etiam anima, vel quaecumque substantia invisibilis.
 
 
 ARTICULUS 4
 Utrum in divinis sit potentia respectu actuum notionalium 

 Ad quartum sic proceditur. Videtur quod in divinis non sit potentia
respectu actuum notionalium.
 1. Omnis enim potentia est vel activa, vel passiva. Sed neutra
hic competere potest: potentia enim passiva in Deo non est, ut supra ostensum
est; potentia vero activa non competit uni personae respectu alterius,
cum personae divinae non sint factae, ut ostensum est. Ergo in divinis
non est potentia ad actus notionales.
 2. Praeterea, potentia dicitur ad possibile. Sed divinae personae
non sunt de numero possibilium, sed de numero necessariorum. Ergo respectu
actuum notionalium, quibus divinae personae procedunt, non debet poni potentia
in divinis.
 3. Praeterea, Filius procedit ut Verbum, quod est conceptio intellectus:
Spiritus autem Sanctus procedit ut Amor, qui pertinet ad voluntatem. Sed
potentia in Deo dicitur per comparationem ad effectus, non autem per comparationem
ad intelligere et velle, ut supra habitum est. Ergo in divinis non debet
dici potentia per comparationem ad actus notionales.
 Sed contra est quod dicit Augustinus: Contra Maximinum haereticum:
Si Deus Pater non potuit generare Filium sibi aequalem, ubi est omnipotentia
Dei Patris? Est ergo in divinis potentia respectu actuum notionalium.
 Respondeo dicendum quod, sicut ponuntur actus notionales in divinis,
ita necesse est ibi ponere potentiam respectu huiusmodi actuum: cum potentia
nihil aliud significet quam principium alicuius actus. Unde, cum Patrem
intelligamus ut principium generationis, et Patrem et Filium ut principium
spirationis, necesse est quod Patri attribuamus potentiam generandi, et
Patri et Filio potentiem spirandi. Quia potentia generandi significat id
quo generans generat: omne autem generans generat aliquo: unde in omni
generante oportet ponere potentiam generandi, et in spirante potentiam
spirandi.
 Ad primum ergo dicendum quod, sicut secundum actus notionales
non procedit aliqua persona ut facta, ita neque potentia ad actus notionales
dicitur in divinis per respectum ad aliquam personam factam: sed solum
per respectum ad personam procedentem.
 A secundum dicendum quod possibile, secundum quod necessario opponitur,
sequitur potentiam passivam, quae non est in divinis. Unde neque in divinis
est aliquid possibile per modum istum: sed solum secundum quod possibile
continetur sub necessario. Sic autem dici potest quod, sicut Deum esse
est possibile, sic Filium generari est possibile.
 Ad tertium dicendum quod potentia significat principium. Principium
autem distinctionem importat ab eo cuius est principium. Consideratur autem
duplex distinctio in his quae dicuntur de Deo: una secundum rem, alia secundum
rationem tantum. Secundum rem quidem, Deus distinguitur per essentiam a
rebus quarum est per creationem principium: sicut una persona distinguitur
ab alia, cuius est principium, secundum actum notionalem. Sed actio ab
agente non distinguitur in Deo nisi secundum rationem tantum: alioquin
actio esset accidens in Deo. Et ideo respectu illarum actionum secundum
quas aliquae res procedunt distinctae a Deo, vel essentialiter vel personaliter,
potest Deo attribui potentia, secundum propriam rationem principii. Et
ideo, sicut potentiam ponimus creandi in Deo, ita possumus ponere potentiam
generandi vel spirandi. Sed intelligere et velle non sunt tales actus qui
designent processionem alicuius rei a Deo distinctae, vel essentialiter
vel personaliter. Unde respectu horum actuum, non potest salvari ratio
potentiae in Deo, nisi secundum modum intelligendi et significandi tantum;
prout diversimode significatur in Deo intellectus et intelligere, cum tamen
ipsum intelligere Dei sit eius essentia, non habens principium.
 
 
 ARTICULUS 5
 Utrum potentia generandi significet relationem, et non essentiam 

 Ad quintum sic proceditur. Videtur quod potentia generandi vel spirandi
significet relationem, et non essentiam.
 1. Potentia enim significat principium, ut ex eius definitione
patet: dicitur enim potentia activa esse principium agendi, ut patet in
V Metaphys. Sed principium in divinis respectu personae dicitur notionaliter.
Ergo potentia in divinis non significat essentiam, sed relationem.
 2. Praeterea, in divinis non differt posse et agere. Sed generatio
in divinis significat relationem. Ergo et potentia generandi.
 3. Praeterea, ea quae significant essentiam in divinis, communia
sunt tribus personis. Sed potentia generandi non est communis tribus personis,
sed propria Patri. Ergo non significat essentiam.
 Sed contra est quod, sicut Deus potest generare Filium, ita et
vult. Sed voluntas generandi significat essentiam. Ergo et potentia generandi.
 Respondeo dicendum quod quidam dixerunt quod potentia generandi
significat relationem in divinis. Sed hoc esse non potest. Nam illud proprie
dicitur potentia in quocumque agente, quo agens agit. Omne autem producens
aliquid per suam actionem, producit sibi simile quantum ad formam qua agit:
sicut homo genitus est similis generanti in natura humana, cuius virtute
pater potest generare hominem. Illud ergo est potentia generativa in aliquo
generante, in quo genitum similatur generanti. Filius autem Dei similatur
Patri gignenti in natura divina. Unde natura divina in Patre, est potentia
generandi in ipso. Unde et Hilarius dicit, in V De Trin.: Nativitas Dei
non potest eam ex qua profecta est, non tenere naturam; nec enim aliud
quam Deus subsistit, quod non aliunde quam de Deo subsistit.
 Sic igitur dicendum est quod potentia generandi principaliter significat
divinam essentiam, ut Magister dicit, 7 dist. I Sent.; non autem tantum
relationem. Nec etiam essentiam inquantum est idem relationi, ut significet
ex aequo utrumque. Licet enim paternitas ut forma Patris significetur,
est tamen proprietas personalis, habens se ad personam Patris, ut forma
individualis ad aliquod individuum creatum. Forma autem individualis, in
rebus creatis, constituit personam generantem, non autem est quo generans
generat: alioquin Socrates generaret Socratem. Unde neque paternitas potest
intelligi ut quo Pater generat, sed ut constituens personam generantis:
alioquin Pater generaret Patrem. Sed id quo Pater generat, est natura divina,
in qua sibi Filius assimilatur. Et secundum hoc Damascenus dicit quod generatio
est opus naturae, non sicut generantis, sed sicut eius quo generans generat.
Et ideo potentia generandi significat in recto naturam divinam, sed in
obliquo relationem.
 Ad primum ergo dicendum quod potentia non significat ipsam relationem
principii, alioquin esset in genere relationis: sed significat id quod
est principium; non quidem sicut agens dicitur principium, sed sicut id
quo agens agit, dicitur principium. Agens autem distinguitur a facto, et
generans a generato: sed id quo generans generat, est commune genito et
generanti; et tanto perfectius, quanto perfectior fuerit generatio. Unde,
cum divina generatio sit perfectissima, id quo generans generat, est commune
genito et generanti, et idem numero, non solum specie, sicut in rebus creatis.
Per hoc ergo quod dicimus quod essentia divina est principium quo generans
generat, non sequitur quod essentia divina distinguatur: sicut sequeretur,
si diceretur quod essentia divina generat.
 Ad secundum dicendum quod sic est idem in divinis potentia generandi
cum generatione, sicut essentia divina cum generatione et paternitate est
idem re, sed non ratione.
 Ad tertium dicendum quod, cum dico potentiam generandi, potentia
significatur in recto, et generatio in obliquo; sicut si dicerem essentiam
Patris. Unde quantum ad essentiam quae significatur, potentia generandi
communis est tribus personis: sed quantum ad notionem quae connotatur,
propria est personae Patris.
 
 
 ARTICULUS 6
 Utrum actus notionalis ad plures personas terminari possit 

 Ad sextum sic proceditur. Videtur quod actus notionalis ad plures personas
terminari possit, ita quod sint plures personae genitae vel spiratae in
divinis.
 1. Cuicumque enim inest potentia generandi, potest generare. Sed
Filio inest potentia generandi. Ergo potest generare. Non autem seipsum.
Ergo alium Filium. Ergo possunt esse plures Filii in divinis.
 2. Praeterea, Augustinus dicit, Contra Maximinum: Filius non genuit
Creatorem. Neque enim non potuit: sed non oportuit.
 3. Praeterea, Deus Pater est potentior ad generandum quam pater
creatus. Sed unus homo potest generare plures filios. Ergo et Deus: praecipue
cum potentia Patris, uno Filio generato, non diminuatur.
 Sed contra est quod in divinis non differt esse et posse. Si igitur
in divinis possent esse plures Filii, essent plures Filii. Et ita essent
plures personae quam tres in divinis: quod est haereticum.
 Respondeo dicendum quod, sicut Athanasius dicit, in divinis est
tantum unus Pater, unus Filius, unus Spiritus Sanctus. Cuius quidem ratio
quadruplex assignari potest. Prima quidem ex parte relationum, quibus solum
personae distinguuntur. Cum enim personae divinae sint ipsae relationes
subsistentes, non possent esse plures Patres vel plures Filii in divinis,
nisi essent plures paternitates et plures filiationes. Quod quidem esse
non posset nisi secundum materialem rerum distinctionem: formae enim unius
speciei non multiplicantur nisi secundum materiam, quae in divinis non
est. Unde in divinis non potest esse nisi una tantum filiatio subsistens;
sicut et albedo subsistens non posset esse nisi una. Secunda vero ex modo
processionum. Quia Deus omnia intelligit et vult uno et simplici actu.
Unde non potest esse nisi una persona procedens per modum verbi, quae est
Filius; et una tantum per modum amoris, quae est Spiritus Sanctus. Tertia
ratio sumitur ex modo procedendi. Quia personae ipsae procedunt naturaliter,
ut dictum est: natura autem determinatur ad unum. Quarta ex perfectione
divinarum personarum. Ex hoc enim est perfectus Filius, quod tota filiatio
divina in eo continetur, et quod est tantum unus Filius. Et similiter dicendum
est de aliis personis.
 Ad primum ergo dicendum quod, quamvis simpliciter concedendum
sit quod potentiam quam habet Pater, habeat Filius; non tamen concedendum
est quod Filius habeat potentiam generandi, si generandi sit gerundivum
verbi activi, ut sit sensus quod Filius habeat potentiam ad generandum.
Sicut, licet idem esse sit Patris et Filii, non tamen convenit Filio esse
Patrem, propter notionale adiunctum. Si tamen hoc quod dico generandi,
sit gerundivum verbi passivi, potentia generandi est in Filio, idest ut
generetur. Et similiter si sit gerundivum verbi impersonalis, ut sit sensus:
potentia generandi, idest qua ab aliqua persona generatur.
 Ad secundum dicendum quod Augustinus in verbis illis non intendit
dicere quod Filius posset generare Filium: sed quod hoc non est ex impotentia
Filii, quod non generet, ut infra patebit.
 Ad tertium dicendum quod immaterialitas et perfectio divina requirit
ut non possint esse plures Filii in divinis, sicut dictum est. Unde quod
non sint plures Filii, non est ex impotentia Patris ad generandum.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page