St. Thomas Aquinas: Summa Theologica, Prima Pars Quaestio XXX 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
  QUAESTIO XXX 
 
De pluralitate Personarum in divinis 
 
in quatuor articulos divisa 
 
 
 
 
 

Deinde quaeritur de pluralitate Personarum. 
Et circa hoc quaeruntur quatuor. 
 
 Primo: utrum sint plures personae in divinis. 
 Secundo: quot sunt. 
 Tertio: quid significent termini numerales in divinis. 
 Quarto: de communitate huius nominis persona. 
 
 ARTICULUS 1 
 
Utrum sit ponere plures personas in divinis 
 
 Ad primum sic proceditur. Videtur quod non sit ponere plures personas in divinis. 
1. Persona enim est rationalis naturae individua substantia. Si ergo sunt plures personae in
divinis, sequitur quod sint plures substantiae: quod videtur haereticum. 
2. Praeterea, pluralitas proprietatum absolutarum non facit distinctionem personarum, neque
in Deo neque in nobis: multo igitur minus pluralitas relationum. Sed in Deo non est alia
pluralitas nisi relationum, ut supra dictum est. Ergo non potest dici quod in Deo sint plures
personae. 
3. Praeterea, Boetius dicit, de Deo loquens, quod hoc vere unum est, in quo nullus est numerus. 
Sed pluralitas importat numerum. Ergo non sunt plures personae in divinis. 
4. Praeterea, ubicumque est numerus, ibi est totum et pars. Si igitur in Deo sit numerus
personarum, erit in Deo ponere totum et partem: quod simplicitati divinae repugnat. 
Sed contra est quod dicit Athanasius. Alia est persona Patris, alia Filii, alia Spiritus Sancti. 
Ergo Pater et Filius et Spiritus Sanctus sunt plures personae. 
Respondeo dicendum quod plures esse personas in divinis, sequitur ex praemissis. Ostensum est
enim supra quod hoc nomen persona significat in divinis relationem, ut rem subsistentem in
natura divina. Supra autem habitum est quod sunt plures relationes reales in divinis. Unde
sequitur quod sint plures res subsistentes in divina natura. Et hoc est esse plures personas in
divinis. 
Ad primum ergo dicendum quod substantia non ponitur in definitione personae secundum quod
significat essentiam, sed secundum quod significat suppositum: quod patet ex hoc quod additur
individua. Ad significandum autem substantiam sic dictam, habent Graeci nomen hypostasis:
unde sicut nos dicimus tres personas, ita ipsi dicunt tres hypostases. Nos autem non
consuevimus dicere tres substantias, ne intelligerentur tres essentiae, propter nominis
aequivocationem. 
Ad secundum dicendum quod proprietates absolutae in divinis, ut bonitas et sapientia, non
opponuntur ad invicem: unde neque realiter distinguuntur. Quamvis ergo eis conveniat
subsistere, non tamen sunt plures res subsistentes, quod est esse plures personas. Proprietates
autem absolutae in rebus creatis non subsistunt, licet realiter ab invicem distinguantur, ut
albedo et dulcedo. Sed proprietates relativae in Deo et subsistunt, et realiter ab invicem
distinguuntur, ut supra dictum est. Unde pluralitas talium proprietatum sufficit ad
pluralitatem personarum in divinis. 
Ad tertium dicendum quod a Deo, propter summam unitatem et simplicitatem, excluditur omnis
pluralitas absolute dictorum; non autem pluralitas relationum. Quia relationes praedicantur de
aliquo ut ad alterum; et sic compositionem in ipso de quo dicuntur, non important, ut Boetius in
eodem libro docet. 
Ad quartum dicendum quod numerus est duplex: scilicet numerus simplex vel absolutus, ut duo
et tria et quatuor; et numerus qui est in rebus numeratis, ut duo homines et duo equi. Si igitur
in divinis accipiatur numerus absolute sive abstracte, nihil prohibet in eo esse totum et
partem: et sic non est nisi in acceptione intellectus nostri; non enim numerus absolutus a rebus
numeratis est nisi in intellectu. Si autem accipiamus numerum prout est in rebus numeratis,
sic in rebus quidem creatis, unum est pars duorum, et duo trium, ut unus homo duorum, et duo
trium: sed non est sic in Deo, quia tantus est Pater quanta tota Trinitas, ut infra patebit. 
 
 ARTICULUS 2 
 
Utrum in Deo sint plures personae quam tres 
 
 Ad secundum sic proceditur. Videtur quod in Deo sint plures personae quam tres. 
1. Pluralitas enim personarum in divinis est secundum pluralitatem proprietatum
relativarum, ut dictum est. Sed quatuor sunt relationes in divinis, ut supra dictum est: scilicet
paternitas, filiatio, communis spiratio et processio. Ergo quatuor personae sunt in divinis. 
2. Praeterea, non plus differt natura a voluntate in Deo, quam natura ab intellectu. Sed in
divinis est alia persona quae procedit per modum voluntatis, ut amor; et alia quae procedit per
modum naturae, ut filius. Ergo est etiam alia quae procedit per modum intellectus, ut verbum;
et alia quae procedit per modum naturae, ut filius. Et sic iterum sequitur quod non sunt tantum
tres personae in divinis. 
3. Praeterea, in rebus creatis quod excellentius est, plures habet operationes intrinsecas: sicut
homo supra alia animalia habet intelligere et velle. Sed Deus in infinitum excedit omnem
creaturam. Ergo non solum est ibi persona procedens per modum voluntatis et per modum
intellectus, sed infinitis aliis modis. Ergo sunt infinitae personae in divinis. 
4. Praeterea, ex infinita bonitate Patris est, quod infinite seipsum communicet, producendo
personam divinam. Sed etiam in Spiritu Sancto est infinita bonitas. Ergo Spiritus Sanctus
producit divinam personam, et illa aliam, et sic in infinitum. 
5. Praeterea, omne quod continetur sub determinato numero, est mensuratum; numerus enim
mensura quaedam est. Sed personae divinae sunt immensae, ut patet per Athanasium: Immensus
Pater, immensus Filius, immensus Spiritus Sanctus. Non ergo sub numero ternario
continentur. 
Sed contra est quod dicitur I Io. ult., 7: Tres sunt qui testimonium dant in caelo, Pater, Verbum
et Spiritus Sanctus. Quaerentibus autem, Quid tres? respondetur, Tres personae, ut Augustinus
dicit, in VII De Trin. Sunt igitur tres personae tantum in divinis. 
Respondeo dicendum quod, secundum praemissa, necesse est ponere tantum tres personas in
divinis. Ostensum est enim quod plures personae sunt plures relationes subsistentes, ab
invicem realiter distinctae. Realis autem distinctio inter relationes divinas non est nisi in
ratione oppositionis relativae. Ergo oppositas ad duas personas pertinere: si quae autem
relationes oppositae non sunt, ad eandem personam necesse est eas pertinere. Paternitas ergo et
filiatio, cum sint oppositae relationes, ad duas personas ex necessitate pertinent. Paternitas
igitur subsistens est persona Patris, et filiatio subsistens est persona Filii. Aliae autem duae
relationes ad neutram harum oppositionem habent, sed sibi invicem opponuntur. Impossibile
est igitur quod ambae uni personae conveniant. Oportet ergo quod vel una earum conveniat
utrique dictarum personarum: aut quod una uni, et alia alii. Non autem potest esse quod
processio conveniat Patri et Filio, vel alteri eorum: quia sic sequeretur quod processio
intellectus, quae est generatio in divinis, secundum quam accipitur paternitas et filiatio,
prodiret ex processione amoris, secundum quam accipitur spiratio et processio, si persona
generans et genita procederent a spirante: quod est contra praemissa. Relinquitur ergo quod
spiratio conveniat et personae Patris et personae Filii, utpote nullam habens oppositionem
relativam nec ad paternitatem nec ad filiationem. Et per consequens oportet quod conveniat
processio alteri personae, quae dicitur persona Spiritus Sancti quae per modum amoris
procedit, ut supra habitum est. Relinquitur ergo tantum tres personas esse in divinis, scilicet
Patrem et Filium et Spiritum Sanctum. 
Ad primum ergo dicendum quod, licet sint quatuor relationes in divinis, tamen una earum,
scilicet spiratio, non separatur a persona Patris et Filii, sed convenit utrique. Et sic, licet sit
relatio, non tamen dicitur proprietas, quia non convenit uni tantum personae: neque est relatio
personalis, idest constituens personam. Sed hae tres relationes, paternitas, filiatio et
processio, dicuntur proprietates personales, quasi personas constituentes: nam paternitas est
persona Patris, filiatio persona Filii, processio persona Spiritus Sancti procedentis. 
Ad secundum dicendum quod id quod procedit per modum intellectus, ut verbum, procedit
secundum rationem similitudinis, sicut etiam id quod procedit per modum naturae: et ideo supra
dictum est quod processio verbi divini est ipsa generatio per modum naturae. Amor autem,
inquantum huiusmodi, non procedit ut similitudo illius a quo procedit (licet in divinis amor sit
coessentialis inquantum est divinus): et ideo processio amoris non dicitur generatio in divinis. 
Ad tertium dicendum quod homo, cum sit perfectior aliis animalibus, habet plures operationes
intrinsecas quam alia animalia, quia eius perfectio est per modum compositionis. Unde in
angelis, qui sunt perfectiores et simpliciores, sunt pauciores operationes intrinsecae quam in
homine: quia in eis non est imaginari, sentire, et huiusmodi. Sed in Deo, secundum rem, non est
nisi una operatio, quae est sua essentia. Sed quomodo sunt duae processiones, supra ostensum
est. 
Ad quartum dicendum quod ratio illa procederet, si Spiritus Sanctus haberet aliam numero
bonitatem a bonitate Patris: oporteret enim quod, sicut Pater per suam bonitatem producit
personam divinam, ita et Spiritus Sanctus. Sed una et eadem bonitas Patris est et Spiritus
Sancti. Neque etiam est distinctio nisi per relationes personarum. Unde bonitas convenit
Spiritui Sancto quasi habita ab alio: Patri autem, sicut a quo communicatur alteri. Oppositio
autem relationis non permittit ut cum relatione Spiritus Sancti sit relatio principii respectu
divinae personae: quia ipse procedit ab aliis personis quae in divinis esse possunt. 
Ad quintum dicendum quod numerus determinatus, si accipiatur numerus simplex, qui est
tantum in acceptione intellectus, per unum mensuratur. Si vero accipiatur numerus rerum in
divinis personis, sic non competit ibi ratio mensurati: quia eadem est magnitudo trium
personarum, ut infra patebit; idem autem non mensuratur per idem. 
 
 ARTICULUS 3 
 
Utrum termini numerales ponant aliquid in divinis 
 
 Ad tertium sic proceditur. Videtur quod termini numerales ponant aliquid in divinis. 
1. Unitas enim divina est eius essentia. Sed omnis numerus est unitas repetita. Ergo omnis
terminus numeralis in divinis significat essentiam. Ergo ponit aliquid in Deo. 
2. Praeterea, quidquid dicitur de Deo et creaturis, eminentius convenit Deo quam creaturis. Sed
termini numerales in creaturis aliquid ponunt. Ergo multo magis in Deo. 
3. Praeterea, si termini numerales non ponunt aliquid in divinis, sed inducuntur ad
removendum tantum, ut per pluralitatem removeatur unitas, et per unitatem pluralitas;
sequitur quod sit circulatio in ratione, confundens intellectum et nihil certificans; quod est
inconveniens. Relinquitur ergo quod termini numerales aliquid ponunt in divinis. 
Sed contra est quod Hilarius dicit, in IV De Trin.: Sustulit singularitatis ac solitudinis
intelligentiam professio consortii, quod est professio pluralitatis. Et Ambrosius dicit, in libro
De fide: Cum unum Deum dicimus, unitas pluralitatem excludit deorum, non quantitatem in Deo
ponimus. Ex quibus videtur quod huiusmodi nomina sunt inducta in divinis ad removendum, non
ad ponendum aliquid. 
Respondeo dicendum quod Magister, in Sententiis, ponit quod termini numerales non ponunt
aliquid in divinis, sed removent tantum. Alii vero dicunt contrarium. 
Ad evidentiam igitur huius, considerandum est quod omnis pluralitas consequitur aliquam
divisionem. Est autem duplex divisio. Una materialis, quae fit secundum divisionem continui: et
hanc consequitur numerus qui est species quantitatis. Unde talis numerus non est nisi in rebus
materialibus habentibus quantitatem. Alia est divisio formalis, quae fit per oppositas vel
diversas formas: et hanc divisionem sequitur multitudo quae non est in aliquo genere, sed est de
transcendentibus, secundum quod ens dividitur per unum et multa. Et talem multitudinem
solam contingit esse in rebus immaterialibus. 
Quidam igitur, non considerantes nisi multitudinem quae est species quantitatis discretae, quia
videbant quod quantitas discreta non habet locum in divinis, posuerunt quod termini numerales
non ponunt aliquid in Deo, sed removent tantum. Alii vero, eandem multitudinem considerantes,
dixerunt quod, sicut scientia ponitur in Deo secundum rationem propriam scientiae, non autem
secundum rationem sui generis, quia in Deo nulla est qualitas, ita numerus in Deo ponitur
secundum propriam rationem numeri, non autem secundum rationem sui generis, quod est
quantitas. 
Nos autem dicimus quod termini numerales, secundum quod veniunt in praedicationem divinam,
non sumuntur a numero qui est species quantitatis; quia sic de Deo non dicerentur nisi
metaphorice, sicut et aliae proprietates corporalium, sicut latitudo, longitudo, et similia: sed
sumuntur a multitudine secundum quod est transcendens. Multitudo autem sic accepta hoc modo
se habet ad multa de quibus praedicatur, sicut unum quod convertitur cum ente ad ens. 
Huiusmodi autem unum, sicut supra dictum est, cum de Dei unitate ageretur, non addit aliquid
supra ens nisi negationem divisionis tantum: unum enim significat ens indivisum. Et ideo de
quocumque dicatur unum, significatur illa res indivisa: sicut unum dictum de homine, significat
naturam vel substantiam hominis non divisam. Et eadem ratione, cum dicuntur res multae,
multitudo sic accepta significat res illas cum indivisione circa unamquamque earum. Numerus
autem qui est species quantitatis, ponit quoddam accidens additum supra ens: et similiter unum
quod est principium numeri. 
Termini ergo numerales significant in divinis illa de quibus dicuntur, et super hoc nihil addunt
nisi negationem, ut dictum est: et quantum ad hoc, veritatem dixit Magister in Sententiis. Ut,
cum dicimus, essentia est una, unum significat essentiam indivisam: cum dicimus, persona est
una, significat personam indivisam: cum dicimus, personae sunt plures, significantur illae
personae, et indivisio circa unamquamque earum; quia de ratione multitudinis est, quod ex
unitatibus constet. 
Ad primum ergo dicendum quod unum, cum sit de transcendentibus, est communius quam
substantia et quam relatio: et similiter multitudo. Unde potest stare in divinis et pro substantia
et pro relatione, secundum quod competit his quibus adiungitur. Et tamen per huiusmodi
nomina, supra essentiam vel relationem, additur, ex eorum significatione propria, negatio
quaedam divisionis, ut dictum est. 
Ad secundum dicendum quod multitudo quae ponit aliquid in rebus creatis, est species
quantitatis; quae non transumitur in divinam praedicationem; sed tantum multitudo
transcendens, quae non addit supra ea de quibus dicitur, nisi indivisionem circa singula. Et talis
multitudo dicitur de Deo. 
Ad tertium dicendum quod unum non est remotivum multitudinis, sed divisionis, quae est prior,
secundum rationem, quam unum vel multitudo. Multitudo autem non removet unitatem: sed
removet divisionem circa unumquodque eorum ex quibus constat multitudo. Et haec supra
exposita sunt, cum de divina unitate ageretur. 
Sciendum tamen est quod auctoritates in oppositum inductae, non probant sufficienter
propositum. Licet enim pluralitate excludatur solitudo, et unitate deorum pluralitas, non tamen
sequitur quod his nominibus hoc solum significetur. Albedine enim excluditur nigredo: non
tamen nomine albedinis significatur sola nigredinis exclusio. 
 
 ARTICULUS 4 
 
Utrum hoc nomen 'persona' possit esse commune tribus personis 
 
 Ad quartum sic proceditur. Videtur quod hoc nomen persona non possit esse commune tribus
personis. 
1. Nihil enim est commune tribus personis nisi essentia. Sed hoc nomen persona non significat
essentiam in recto. Ergo non est commune tribus. 
2. Praeterea, commune opponitur incommunicabili. Sed de ratione personae est quod sit
incommunicabilis, ut patet ex definitione Ricardi de S. Victore supra posita. Ergo hoc nomen
persona non est commune tribus. 
3. Praeterea, si est commune tribus, aut ista communitas attenditur secundum rem, aut
secundum rationem. Sed non secundum rem: quia sic tres personae essent una persona. Nec
iterum secundum rationem tantum: quia sic persona esset universale, in divinis autem non est
universale et particulare, neque genus neque species, ut supra ostensum est. Non ergo hoc
nomen persona est commune tribus. 
Sed contra est quod dicit Augustinus, VII De Trin., quod cum quaereretur, Quid tres? responsum
est, Tres Personae; quia commune est eis id quod est persona. 
Respondeo dicendum quod ipse modus loquendi ostendit hoc nomen persona tribus esse commune,
cum dicimus tres personas: sicut cum dicimus tres homines, ostendimus hominem esse
commune tribus. Manifestum est autem quod non est communitas rei, sicut una essentia
communis est tribus: quia sic sequeretur unam esse personam trium, sicut essentia est una. 
Qualis autem sit communitas, investigantes diversimode locuti sunt. Quidam enim dixerunt quod
est communitas negationis; propter hoc, quod in definitione personae ponitur incommunicabile. 
Quidam autem dixerunt quod est communitas intentionis, eo quod in definitione personae ponitur
individuum, sicut si dicatur quod esse speciem est commune equo et bovi. Sed utrumque horum
excluditur per hoc, quod hoc nomen persona non est nomen negationis neque intentionis, sed est
nomen rei. 
Et ideo dicendum est quod etiam in rebus humanis hoc nomen persona est commune communitate
rationis, non sicut genus vel species, sed sicut individuum vagum. Nomina enim generum vel
specierum, ut homo vel animal, sunt imposita ad significandum ipsas naturas communes; non
autem intentiones naturarum communium, quae significantur his nominibus genus vel species. 
Sed individuum vagum, ut aliquis homo, significat naturam communem cum determinato modo
existendi qui competit singularibus, ut scilicet sit per se subsistens distinctum ab aliis. Sed in
nomine singularis designati, significatur determinatum distinguens: sicut in nomine Socratis
haec caro et hoc os. Hoc tamen interest, quod aliquis homo significat naturam, vel individuum ex
parte naturae, cum modo existendi qui competit singularibus: hoc autem nomen persona non est
impositum ad significandum individuum ex parte naturae, sed ad significandum rem
subsistentem in tali natura. 
Hoc autem est commune secundum rationem omnibus personis divinis, ut unaquaeque earum
subsistat in natura divina distincta ab aliis. Et sic hoc nomen persona, secundum rationem, est
commune tribus personis divinis. 
Ad primum ergo dicendum quod ratio illa procedit de communitate rei. 
Ad secundum dicendum quod, licet persona sit incommunicabilis, tamen ipse modus existendi
incommunicabiliter, potest esse pluribus communis. 
Ad tertium dicendum quod, licet sit communitas rationis et non rei, tamen non sequitur quod in
divinis sit universale et particulare, vel genus vel species. Tum quia neque in rebus humanis
communitas personae est communitas generis vel speciei. Tum quia personae divinae habent
unum esse: genus autem et species, et quodlibet universale, praedicatur de pluribus secundum
esse differentibus.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page