St. Thomas Aquinas: Summa Theologica, Prima Pars Quaestio XLVIII 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 QUAESTIO XLVIII 
 
 De distinctione rerum in speciali 
 
 in sex articulos divisa 
 
 
 
 
 

Deinde considerandum est de distinctione rerum in speciali. Et primo, de distinctione boni et
mali; deinde de distinctione spiritualis et corporalis creaturae. Circa primum, quaerendum est
de malo; et de causa mali. 
Circa malum quaeruntur sex. 
 
 Primo: utrum malum sit natura aliqua. 
 Secundo: utrum malum inveniatur in rebus. 
 Tertio: utrum bonum sit subiectum mali. 
 Quarto: utrum malum totaliter corrumpat bonum. 
 Quinto: de divisione mali per poenam et culpam. 
 Sexto: quid habeat plus de ratione mali, utrum poena vel culpa. 
 
 
 ARTICULUS 1 
 
 Utrum malum sit natura quaedam 
 
Ad primum sic proceditur. Videtur quod malum sit natura quaedam. 
 
1. Quia omne genus est natura quaedam. Sed malum est quoddam genus: dicitur enim in
Praedicamentis, quod bonum et malum non sunt in genere, sed sunt genera aliorum. Ergo malum
est natura quaedam. 
 
2. Praeterea, omnis differentia constitutiva alicuius speciei est natura quaedam. Malum autem
est differentia constitutiva in moralibus: differt enim specie malus habitus a bono, ut
liberalitas ab illiberalitate. Ergo malum significat naturam quandam. 
 
3. Praeterea, utrumque contrariorum est natura quaedam. Sed malum et bonum non opponuntur
ut privatio et habitus, sed ut contraria: ut probat Philosophus, in Praedicamentis, per hoc quod
inter bonum et malum est aliquid medium, et a malo potest fieri reditus ad bonum. Ergo malum
significat naturam quandam. 
 
4. Praeterea, quod non est, non agit. Sed malum agit: quia corrumpit bonum. Ergo malum est
quoddam ens, et natura quaedam. 
 
5. Praeterea, ad perfectionem universitatis rerum non pertinet nisi quod est ens et natura
quaedam. Sed malum pertinet ad perfectionem universitatis rerum: dicit enim Augustinus, in
Enchirid., quod ex omnibus consistit universitatis admirabilis pulchritudo, in qua etiam illud
quod malum dicitur, bene ordinatum, et suo loco positum, eminentius commendat bona. Ergo
malum est natura quaedam. 
 
Sed contra est quod Dionysius dicit, 4 cap. De div. nom.: Malum non est existens neque bonum. 
 
Respondeo dicendum quod unum oppositorum cognoscitur per alterum, sicut per lucem tenebra.
Unde et quid sit malum, oportet ex ratione boni accipere. Diximus autem supra quod bonum est
omne id quod est appetibile: et sic, cum omnis natura appetat suum esse et suam perfectionem,
necesse est dicere quod esse et perfectio cuiuscumque naturae rationem habeat bonitatis. Unde
non potest esse quod malum significet quoddam esse, aut quandam formam seu naturam.
Relinquitur ergo quod nomine mali significetur quaedam absentia boni. Et pro tanto dicitur quod
malum neque est existens nec bonum: quia cum ens, inquantum huiusmodi, sit bonum, eadem est
remotio utrorumque. 
 
Ad primum ergo dicendum quod Aristoteles ibi loquitur secundum opinionem Pythagoricorum,
qui malum existimabant esse naturam quandam, et ideo ponebant bonum et malum genera.
Consuevit enim Aristoteles, et praecipue in libris logicalibus, ponere exempla quae probabilia
erant suo tempore, secundum opinionem aliquorum philosophorum. Vel dicendum, sicut dicit
Philosophus in X Metaphys., quod prima contrarietas est habitus et privatio: quia scilicet in
omnibus contrariis salvatur, cum semper unum contrariorum sit imperfectum respectu
alterius, ut nigrum respectu albi, et amarum respectu dulcis. Et pro tanto bonum et malum
dicuntur genera, non simpliciter, sed contrariorum: quia sicut omnis forma habet rationem
boni, ita omnis privatio, inquantum huiusmodi, habet rationem mali. 
 
Ad secundum dicendum quod bonum et malum non sunt differentiae constitutivae nisi in
moralibus, quae recipiunt speciem ex fine, qui est obiectum voluntatis, a qua moralia dependent.
Et quia bonum habet rationem finis, ideo bonum et malum sunt differentiae specificae in
moralibus; bonum per se, sed malum inquantum est remotio debiti finis. Nec tamen remotio
debiti finis constituit speciem in moralibus, nisi secundum quod adiungitur fini indebito: sicut
neque in naturalibus invenitur privatio formae substantialis, nisi adiuncta alteri formae. Sic
igitur malum quod est differentia constitutiva in moralibus, est quoddam bonum adiunctum
privationi alterius boni: sicut finis intemperati est, non quidem carere bono rationis, sed
delectabile sensus absque ordine rationis. Unde malum, inquantum malum, non est differentia
constitutiva; sed ratione boni adiuncti. 
 
Et per hoc etiam patet responsio ad tertium. Nam ibi Philosophus loquitur de bono et malo,
secundum quod inveniuntur in moralibus. Sic enim inter bonum et malum invenitur medium:
prout bonum dicitur quod est ordinatum; malum autem, quod non solum est deordinatum, sed
etiam nocivum alteri. Unde dicit Philosophus in IV Ethic., quod prodigus vanus quidem est, sed
non malus. Ab hoc etiam malo quod est secundum morem, contingit fieri reditum ad bonum; non
autem ex quocumque malo. Non enim ex caecitate fit reditus ad visionem, cum tamen caecitas sit
malum quoddam. 
 
Ad quartum dicendum quod aliquid agere dicitur tripliciter. Uno modo, formaliter, eo modo
loquendi quo dicitur albedo facere album. Et sic malum, etiam ratione ipsius privationis, dicitur
corrumpere bonum: quia est ipsa corruptio vel privatio boni. Alio modo dicitur aliquid agere
effective: sicut pictor dicitur facere album parietem. Tertio modo, per modum causae finalis:
sicut finis dicitur efficere, movendo efficientem. His autem duobus modis malum non agit aliquid
per se, idest secundum quod est privatio quaedam, sed secundum quod ei bonum adiungitur: nam
omnis actio est ab aliqua forma, et omne quod desideratur ut finis, est perfectio aliqua. Et ideo,
ut Dionysius dicit, 4 cap. De div. nom., malum non agit neque desideratur nisi virtute boni
adiuncti; per se autem est infinitum, et praeter voluntatem et intentionem. 
 
Ad quintum dicendum quod, sicut supra dictum est, partes universi habent ordinem ad invicem,
secundum quod una agit in alteram, et est finis alterius et exemplar. Haec autem, ut dictum est,
non possunt convenire malo, nisi ratione boni adiuncti. Unde malum neque ad perfectionem
universi pertinet, neque sub ordine universi concluditur, nisi per accidens, idest ratione boni
adiuncti. 
 
 ARTICULUS 2 
 
 Utrum malum inveniatur in rebus 
 
Ad secundum sic proceditur. Videtur quod malum non inveniatur in rebus. 
 
1. Quidquid enim invenitur in rebus, vel est ens aliquod, vel privatio entis alicuius, quod est
non ens. Sed Dionysius dicit, 4 cap. De div. nom., quod malum distat ab existente, et adhuc plus
distat a non existente. Ergo malum nullo modo invenitur in rebus. 
 
2. Praeterea, ens et res convertuntur. Si ergo malum est ens in rebus, sequitur quod malum sit
res quaedam. Quod est contra praedicta. 
 
3. Praeterea, albius est quod est nigro impermixtius, ut dicitur in III libro Topic. Aristotelis.
Ergo et melius est quod est malo impermixtius. Sed Deus facit semper quod melius est, multo
magis quam natura. Ergo in rebus a Deo conditis nihil malum invenitur. 
 
Sed contra est quod secundum hoc removerentur omnes prohibitiones et poenae, quae non sunt
nisi malorum. 
 
Respondeo dicendum quod, sicut supra dictum est, perfectio universi requirit inaequalitatem
esse in rebus, ut omnes bonitatis gradus impleantur. Est autem unus gradus bonitatis, ut aliquid
ita bonum sit, quod nunquam deficere possit. Alius autem gradus bonitatis est, ut sic aliquid
bonum sit, quod a bono deficere possit. Qui etiam gradus in ipso esse inveniuntur: quaedam enim
sunt, quae suum esse amittere non possunt, ut incorporalia; quaedam vero sunt, quae amittere
possunt, ut corporalia. Sicut igitur perfectio universitatis rerum requirit ut non solum sint
entia incorruptibilia, sed etiam corruptibilia; ita perfectio universi requirit ut sint quaedam
quae a bonitate deficere possint; ad quod sequitur ea interdum deficere. In hoc autem consistit
ratio mali, ut scilicet aliquid deficiat a bono. Unde manifestum est quod in rebus malum
invenitur, sicut et corruptio: nam et ipsa corruptio malum quoddam est. 
 
Ad primum ergo dicendum quod malum distat et ab ente simpliciter, et non ente simpliciter: quia
neque est sicut habitus, neque sicut pura negatio, sed sicut privatio. 
 
Ad secundum dicendum quod, sicut dicitur in V Metaphys., ens dupliciter dicitur. Uno modo,
secundum quod significat entitatem rei, prout dividitur per decem praedicamenta: et sic
convertitur cum re. Et hoc modo, nulla privatio est ens: unde nec malum. Alio modo dicitur ens,
quod significat veritatem propositionis, quae in compositione consistit, cuius nota est hoc
verbum est: et hoc est ens quo respondetur ad quaestionem an est. Et sic caecitatem dicimus esse
in oculo, vel quamcumque aliam privationem. Et hoc modo etiam malum dicitur ens. Propter
huius autem distinctionis ignorantiam, aliqui, considerantes quod aliquae res dicuntur malae,
vel quod malum dicitur esse in rebus, crediderunt quod malum esset res quaedam. 
 
Ad tertium dicendum quod Deus et natura, et quodcumque agens, facit quod melius est in toto; sed
non quod melius est in unaquaque parte, nisi per ordinem ad totum, ut supra dictum est. Ipsum
autem totum quod est universitas creaturarum, melius et perfectius est, si in eo sint quaedam
quae a bono deficere possunt, quae interdum deficiunt, Deo hoc non impediente. Tum quia
providentiae non est naturam destruere, sed salvare, ut Dionysius dicit 4 cap. De div. nom.: ipsa
autem natura rerum hoc habet, ut quae deficere possunt, quandoque deficiant. Tum quia, ut dicit
Augustinus in Enchirid., Deus est adeo potens, quod etiam potest bene facere de malis. Unde
multa bona tollerentur, si Deus nullum malum permitteret esse. Non enim generaretur ignis,
nisi corrumperetur aer; neque conservaretur vita leonis, nisi occideretur asinus; neque etiam
laudaretur iustitia vindicans, et patientia sufferens, si non esset iniquitas. 
 
 ARTICULUS 3 
 
 Utrum malum sit in bono sicut in subiecto 
 
Ad tertium sic proceditur. Videtur quod malum non sit in bono sicut in subiecto. 
 
1. Omnia enim bona sunt existentia. Sed Dionysius dicit, 4 cap. De div. nom., quod malum non est
existens, neque in existentibus. Ergo malum non est in bono sicut in subiecto. 
 
2. Praeterea, malum non est ens, bonum vero est ens. Sed non ens non requirit ens in quo sit
sicut in subiecto. Ergo nec malum requirit bonum, in quo sit sicut in subiecto. 
 
3. Praeterea, unum contrariorum non est subiectum alterius. Sed bonum et malum sunt
contraria. Ergo malum non est in bono sicut in subiecto. 
 
4. Praeterea, id in quo est albedo sicut in subiecto, dicitur esse album. Ergo et id in quo est
malum sicut in subiecto, est malum. Si ergo malum sit in bono sicut in subiecto, sequitur quod
bonum sit malum: contra id quod dicitur Is. 5,20: Vae, qui dicitis malum bonum, et bonum
malum. 
 
Sed contra est quod Augustinus dicit, in Enchirid., quod malum non est nisi in bono. 
 
Respondeo dicendum quod, sicut dictum est, malum importat remotionem boni. Non autem
quaelibet remotio boni malum dicitur. Potest enim accipi remotio boni et privative, et negative.
Remotio igitur boni negative accepta, mali rationem non habet; alioquin sequeretur quod ea quae
nullo modo sunt, mala essent; et iterum quod quaelibet res esset mala, ex hoc quod non habet
bonum alterius rei, utpote quod homo esset malus, quia non habet velocitatem caprae, vel
fortitudinem leonis. Sed remotio boni privative accepta, malum dicitur; sicut privatio visus
caecitas dicitur. Subiectum autem privationis et formae est unum et idem, scilicet ens in
potentia: sive sit ens in potentia simpliciter, sicut materia prima, quae est subiectum formae
substantialis et privationis oppositae; sive sit ens in potentia secundum quid et in actu
simpliciter, ut corpus diaphanum, quod est subiectum tenebrarum et lucis. Manifestum est
autem quod forma per quam aliquid est actu, perfectio quaedam est, et bonum quoddam: et sic
omne ens in actu, bonum quoddam est. Et similiter omne ens in potentia, inquantum huiusmodi,
bonum quoddam est, secundum quod habet ordinem ad bonum: sicut enim ens in potentia, ita et
bonum in potentia. Relinquitur ergo quod subiectum mali sit bonum. 
 
Ad primum ergo dicendum quod Dionysius intelligit malum non esse in existentibus sicut
partem, aut sicut proprietatem naturalem alicuius existentis. 
 
Ad secundum dicendum quod non ens negative acceptum non requirit subiectum. Sed privatio est
negatio in subiecto, ut dicitur in IV Metaphys.: et tale non ens est malum. 
 
Ad tertium dicendum quod malum non est sicut in subiecto in bono quod ei opponitur, sed in
quodam alio bono: subiectum enim caecitatis non est visus, sed animal. Videtur tamen, ut
Augustinus dicit, hic fallere dialecticorum regula, quae dicit contraria simul esse non posse. Hoc
tamen intelligendum est secundum communem acceptionem boni et mali: non autem secundum
quod specialiter accipitur hoc bonum et hoc malum. Album autem et nigrum, dulce et amarum,
et huiusmodi contraria, non accipiuntur nisi specialiter: quia sunt in quibusdam generibus
determinatis. Sed bonum circuit omnia genera: unde unum bonum potest simul esse cum
privatione alterius boni. 
 
Ad quartum dicendum quod Propheta imprecatur vae illis qui dicunt id quod est bonum,
secundum quod est bonum, esse malum. Hoc autem non sequitur ex praemissis, ut per praedicta
patet. 
 
 ARTICULUS 4 
 
 Utrum malum corrumpat totum bonum 
 
Ad quartum sic proceditur. Videtur quod malum corrumpat totum bonum. 
 
1. Unum enim contrariorum totaliter corrumpitur per alterum. Sed bonum et malum sunt
contraria. Ergo malum potest corrumpere totum bonum. 
 
2. Praeterea, Augustinus dicit, in Enchirid., quod malum nocet inquantum adimit bonum. Sed
bonum est sibi simile et uniforme. Ergo totaliter tollitur per malum. 
 
3. Praeterea, malum, quandiu est, nocet et aufert bonum. Sed illud a quo semper aliquid
aufertur, quandoque consumitur, nisi sit infinitum; quod non potest dici de aliquo bono creato.
Ergo malum consumit totaliter bonum. 
 
Sed contra est quod Augustinus dicit, in Enchirid., quod malum non potest totaliter consumere
bonum. 
 
Respondeo dicendum quod malum non potest totaliter consumere bonum. Ad cuius evidentiam,
considerandum est quod est triplex bonum. Quoddam, quod per malum totaliter tollitur: et hoc
est bonum oppositum malo; sicut lumen totaliter per tenebras tollitur, et visus per caecitatem.
Quoddam vero bonum est, quod nec totaliter tollitur per malum, nec diminuitur: scilicet bonum
quod est subiectum mali; non enim per tenebras aliquid de substantia aeris diminuitur. Quoddam
vero bonum est, quod diminuitur quidem per malum, sed non totaliter tollitur: et hoc bonum est
habilitas subiecti ad actum. 
Diminutio autem huius boni non est accipienda per subtractionem, sicut est diminutio in
quantitatibus: sed per remissionem, sicut est diminutio in qualitatibus et formis. Remissio
autem huius habilitatis est accipienda e contrario intensioni ipsius. Intenditur enim huiusmodi
habilitas per dispositiones quibus materia praeparatur ad actum; quae quanto magis
multiplicantur in subiecto, tanto habilius est ad recipiendum perfectionem et formam. Et e
contrario remittitur per dispositiones contrarias; quae quanto magis multiplicatae sunt in
materia, et magis intensae, tanto magis remittitur potentia ad actum. 
Si igitur contrariae dispositiones in infinitum multiplicari et intendi non possunt, sed usque ad
certum terminum, neque habilitas praedicta in infinitum diminuitur vel remittitur. Sicut patet
in qualitatibus activis et passivis elementorum: frigiditas enim et humiditas, per quae
diminuitur sive remittitur habilitas materiae ad formam ignis, non possunt multiplicari in
infinitum. Si vero dispositiones contrariae in infinitum multiplicari possunt, et habilitas
praedicta in infinitum diminuitur vel remittitur. Non tamen totaliter tollitur: quia semper
manet in sua radice, quae est substantia subiecti. Sicut si in infinitum interponantur corpora
opaca inter solem et aerem, in infinitum diminuetur habilitas aeris ad lumen: nunquam tamen
totaliter tollitur, manente aere, qui secundum naturam suam est diaphanus. Similiter in
infinitum potest fieri additio in peccatis, per quae semper magis ac magis minuitur habilitas
animae ad gratiam: quae quidem peccata sunt quasi obstacula interposita inter nos et Deum,
secundum illud Isaiae 59,2: Peccata nostra diviserunt inter nos et Deum. Neque tamen tollitur
totaliter ab anima praedicta habilitas: quia consequitur naturam ipsius. 
 
Ad primum ergo dicendum quod bonum quod opponitur malo, totaliter tollitur: sed alia bona non
totaliter tolluntur, ut dictum est. 
 
Ad secundum dicendum quod habilitas praedicta est media inter subiectum et actum. Unde ex ea
parte qua attingit actum, diminuitur per malum: sed ex ea parte qua tenet se cum subiecto,
remanet. Ergo, licet bonum in se sit simile, tamen, propter comparationem eius ad diversa, non
totaliter tollitur sed in parte. 
 
Ad tertium dicendum quod quidam, imaginantes diminutionem boni praedicti ad similitudinem
diminutionis quantitatis, dixerunt quod, sicut continuum dividitur in infinitum, facta divisione
secundum eandem proportionem (ut puta quod accipiatur medium medii, vel tertium tertii), sic
in proposito accidit. Sed haec ratio hic locum non habet. Quia in divisione in qua semper
servatur eadem proportio, semper subtrahitur minus et minus: minus enim est medium medii
quam medium totius. Sed secundum peccatum non de necessitate minus diminuit de habilitate
praedicta, quam praecedens: sed forte aut aequaliter aut magis. Dicendum est ergo quod, licet ista
habilitas sit quoddam finitum, diminuitur tamen in infinitum, non per se, sed per accidens,
secundum quod contrariae dispositiones etiam in infinitum augentur, ut dictum est. 
 
 ARTICULUS 5 
 
 Utrum malum sufficienter dividatur per poenam et culpam 
 
Ad quintum sic proceditur. Videtur quod malum insufficienter dividatur per poenam et culpam. 
 
1. Omnis enim defectus malum quoddam esse videtur. Sed in omnibus creaturis est quidam
defectus, quod se in esse conservare non possunt, qui tamen nec poena nec culpa est. Non ergo
sufficienter malum dividitur per poenam et culpam. 
 
2. Praeterea, in rebus irrationalibus non invenitur culpa nec poena. Invenitur tamen in eis
corruptio et defectus, quae ad rationem mali pertinent. Ergo non omne malum est poena vel
culpa. 
 
3. Praeterea, tentatio quoddam malum est. Nec tamen est culpa: quia tentatio cui non
consentitur, non est peccatum, sed materia exercendae virtutis, ut dicitur in Glossa II Cor.
12,7. Nec etiam poena: quia tentatio praecedit culpam, poena autem subsequitur. Insufficienter
ergo malum dividitur per poenam et culpam. 
 
Sed contra, videtur quod divisio sit superflua. Ut enim Augustinus dicit, in Enchirid., malum
dicitur quia nocet. Quod autem nocet, poenale est. Omne ergo malum sub poena continetur. 
 
Respondeo dicendum quod malum, sicut supra dictum est, est privatio boni, quod in perfectione
et actu consistit principaliter et per se. Actus autem est duplex: primus, et secundus. Actus
quidem primus est forma et integritas rei: actus autem secundus est operatio. Contingit ergo
malum esse dupliciter. Uno modo, per subtractionem formae, aut alicuius partis, quae
requiritur ad integritatem rei; sicut caecitas malum est, et carere membro. Alio modo, per
subtractionem debitae operationis; vel quia omnino non est; vel quia debitum modum et ordinem
non habet. 
Quia vero bonum simpliciter est obiectum voluntatis, malum, quod est privatio boni, secundum
specialem rationem invenitur in creaturis rationalibus habentibus voluntatem. Malum igitur
quod est per subtractionem formae vel integritatis rei, habet rationem poenae; et praecipue
supposito quod omnia divinae providentiae et iustitiae subdantur, ut supra ostensum est: de
ratione enim poenae est, quod sit contraria voluntati. Malum autem quod consistit in
subtractione debitae operationis in rebus voluntariis, habet rationem culpae. Hoc enim
imputatur alicui in culpam, cum deficit a perfecta actione, cuius dominus est secundum
voluntatem. Sic igitur omne malum in rebus voluntariis consideratum vel est poena vel culpa. 
 
Ad primum ergo dicendum quod, quia malum privatio est boni, et non negatio pura, ut dictum est
supra, non omnis defectus boni est malum, sed defectus boni quod natum est et debet haberi.
Defectus enim visionis non est malum in lapide, sed in animali: quia contra rationem lapidis est,
quod visum habeat. Similiter etiam contra rationem creaturae est, quod in esse conservetur a
seipsa: quia idem dat esse et conservat. Unde iste defectus non est malum creaturae. 
 
Ad secundum dicendum quod poena et culpa non dividunt malum simpliciter; sed malum in rebus
voluntariis. 
 
Ad tertium dicendum quod tentatio, prout importat provocationem ad malum, semper malum
culpae est in tentante. Sed in eo qui tentatur, non est proprie, nisi secundum quod aliqualiter
immutatur: sic enim actio agentis est in patiente. Secundum autem quod tentatus immutatur ad
malum a tentante, incidit in culpam. 
 
Ad quartum dicendum quod de ratione poenae est, quod noceat agenti in seipso. Sed de ratione
culpae est, quod noceat agenti in sua actione. Et sic utrumque sub malo continetur, secundum
quod habet rationem nocumenti. 
 
 ARTICULUS 6 
 
 Utrum habeat plus de ratione mali poena quam culpa 
 
Ad sextum sic proceditur. Videtur quod habeat plus de ratione mali poena quam culpa. 
 
1. Culpa enim se habet ad poenam, ut meritum ad praemium. Sed praemium habet plus de
ratione boni quam meritum, cum sit finis eius. Ergo poena plus habet de ratione mali quam
culpa. 
 
2. Praeterea, illud est maius malum, quod opponitur maiori bono. Sed poena, sicut dictum est,
opponitur bono agentis: culpa autem bono actionis. Cum ergo melius sit agens quam actio,
videtur quod peius sit poena quam culpa. 
 
3. Praeterea, ipsa privatio finis poena quaedam est, quae dicitur carentia visionis divinae.
Malum autem culpae est per privationem ordinis ad finem. Ergo poena est maius malum quam
culpa. 
 
Sed contra, sapiens artifex inducit minus malum ad vitandum maius; sicut medicus praecidit
membrum, ne corrumpatur corpus. Sed Dei sapientia infert poenam ad vitandam culpam. Ergo
culpa est maius malum quam poena. 
 
Respondeo dicendum quod culpa habet plus de ratione mali quam poena; et non solum quam poena
sensibilis, quae consistit in privatione corporalium bonorum, cuiusmodi poenas plures 
intelligunt; sed etiam universaliter accipiendo poenam, secundum quod privatio gratiae vel
gloriae poenae quaedam sunt. Cuius est duplex ratio. Prima quidem est, quia ex malo culpae fit
aliquis malus, non autem ex malo poenae; secundum illud Dionysii, 4 cap. De div. nom.: Puniri
non est malum, sed fieri poena dignum. Et hoc ideo est quia, cum bonum simpliciter consistat in
actu, et non in potentia, ultimus autem actus est operatio, vel usus quarumcumque rerum
habitarum; bonum hominis simpliciter consideratur in bona operatione, vel bono usu rerum
habitarum. Utimur autem rebus omnibus per voluntatem. Unde ex bona voluntate, qua homo
bene utitur rebus habitis, dicitur homo bonus; et ex mala, malus. Potest enim qui habet malam
voluntatem, etiam bono quod habet, male uti; sicut si grammaticus voluntarie incongrue
loquatur. Quia ergo culpa consistit in deordinato actu voluntatis, poena vero in privatione
alicuius eorum quibus utitur voluntas; perfectius habet rationem mali culpa quam poena. 
Secunda ratio sumi potest ex hoc, quod Deus est auctor mali poenae, non autem mali culpae.
Cuius ratio est, quia malum poenae privat bonum creaturae: sive accipiatur bonum creaturae
aliquid creatum, sicut caecitas privat visum; sive sit bonum increatum, sicut per carentiam
visionis divinae tollitur creaturae bonum increatum. Malum vero culpae opponitur proprie ipsi
bono increato: contrariatur enim impletioni divinae voluntatis, et divino amori quo bonum
divinum in seipso amatur: et non solum secundum quod participatur a creatura. Sic igitur patet
quod culpa habet plus de ratione mali quam poena. 
 
Ad primum ergo dicendum quod, licet culpa terminetur ad poenam, sicut meritum ad praemium,
tamen culpa non intenditur propter poenam, sicut meritum propter praemium: sed potius e
converso poena inducitur ut vitetur culpa. Et sic culpa est peius quam poena. 
 
Ad secundum dicendum quod ordo actionis, qui tollitur per culpam, est perfectius bonum agentis,
cum sit perfectio secunda, quam bonum quod tollitur per poenam, quod est perfectio prima. 
 
Ad tertium dicendum quod non est comparatio culpae ad poenam sicut finis et ordinis ad finem:
quia utrumque potest privari aliquo modo et per culpam, et per poenam. Sed per poenam quidem,
secundum quod ipse homo removetur a fine, et ab ordine ad finem: per culpam vero, secundum
quod ista privatio pertinet ad actionem, quae non ordinatur ad finem debitum.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page