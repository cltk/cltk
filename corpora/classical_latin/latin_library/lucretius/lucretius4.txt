Lucretius: De Rerum Natura IV
		 

		 
		 
	 
	
 

 TITI LVCRETI CARI DE RERVM NATVRA LIBER QVARTVS
 

 

 
Avia Pieridum peragro loca nullius ante 
trita solo. iuvat integros accedere fontis 
atque haurire, iuvatque novos decerpere flores 
insignemque meo capiti petere inde coronam, 
unde prius nulli velarint tempora musae; 
primum quod magnis doceo de rebus et artis 
religionum animum nodis exsolvere pergo, 
deinde quod obscura de re tam lucida pango 
carmina musaeo contingens cuncta lepore. 
id quoque enim non ab nulla ratione videtur; 
nam vel uti pueris absinthia taetra medentes 
cum dare conantur, prius oras pocula circum 
contingunt mellis dulci flavoque liquore, 
ut puerorum aetas inprovida ludificetur 
labrorum tenus, interea perpotet amarum 
absinthi laticem deceptaque non capiatur, 
sed potius tali facto recreata valescat, 
sic ego nunc, quoniam haec ratio plerumque videtur 
tristior esse quibus non est tractata, retroque 
volgus abhorret ab hac, volui tibi suaviloquenti 
carmine Pierio rationem exponere nostram 
et quasi musaeo dulci contingere melle; 
si tibi forte animum tali ratione tenere 
versibus in nostris possem, dum percipis omnem 
naturam rerum ac persentis utilitatem. 
 Sed quoniam docui cunctarum exordia rerum 
qualia sint et quam variis distantia formis 
sponte sua volitent aeterno percita motu 
quoque modo possit res ex his quaeque creari, 
[nunc agere incipiam tibi quod vehementer ad has res 
attinet esse ea quae rerum simulacra vocamus, 
quae quasi membranae vel cortex nominitandast,] 
atque animi quoniam docui natura quid esset 
et quibus e rebus cum corpore compta vigeret 
quove modo distracta rediret in ordia prima, 
nunc agere incipiam tibi, quod vehementer ad has res 
attinet esse ea quae rerum simulacra vocamus, 
quod speciem ac formam similem gerit eius imago, 
cuius cumque cluet de corpore fusa vagari; 
quae quasi membranae summo de corpore rerum 
dereptae volitant ultroque citroque per auras, 
atque eadem nobis vigilantibus obvia mentes 
terrificant atque in somnis, cum saepe figuras 
contuimur miras simulacraque luce carentum, 
quae nos horrifice languentis saepe sopore 
excierunt ne forte animas Acherunte reamur 
effugere aut umbras inter vivos volitare 
neve aliquid nostri post mortem posse relinqui, 
cum corpus simul atque animi natura perempta 
in sua discessum dederint primordia quaeque. 
dico igitur rerum effigias tenuisque figuras 
mittier ab rebus summo de cortice eorum; 
id licet hinc quamvis hebeti cognoscere corde. 
  Principio quoniam mittunt in rebus apertis 
corpora res multae, partim diffusa solute, 
robora ceu fumum mittunt ignesque vaporem, 
et partim contexta magis condensaque, ut olim 
cum teretis ponunt tunicas aestate cicadae, 
et vituli cum membranas de corpore summo 
nascentes mittunt, et item cum lubrica serpens 
exuit in spinis vestem; nam saepe videmus 
illorum spoliis vepres volitantibus auctas. 
quae quoniam fiunt, tenuis quoque debet imago 
ab rebus mitti summo de corpore rerum. 
nam cur illa cadant magis ab rebusque recedant 
quam quae tenvia sunt, hiscendist nulla potestas; 
praesertim cum sint in summis corpora rebus 
multa minuta, iaci quae possint ordine eodem 
quo fuerint et formai servare figuram, 
et multo citius, quanto minus indupediri 
pauca queunt et [quae] sunt prima fronte locata. 
nam certe iacere ac largiri multa videmus, 
non solum ex alto penitusque, ut diximus ante, 
verum de summis ipsum quoque saepe colorem. 
et volgo faciunt id lutea russaque vela 
et ferrugina, cum magnis intenta theatris 
per malos volgata trabesque trementia flutant; 
namque ibi consessum caveai supter et omnem 
scaenai speciem patrum matrumque deorsum 
inficiunt coguntque suo fluitare colore. 
et quanto circum mage sunt inclusa theatri 
moenia, tam magis haec intus perfusa lepore 
omnia conrident correpta luce diei. 
ergo lintea de summo cum corpore fucum 
mittunt, effigias quoque debent mittere tenvis 
res quaeque, ex summo quoniam iaculantur utraque. 
sunt igitur iam formarum vestigia certa, 
quae volgo volitant subtili praedita filo 
nec singillatim possunt secreta videri. 
 Praeterea omnis odor fumus vapor atque aliae res 
consimiles ideo diffusae rebus abundant, 
ex alto quia dum veniunt extrinsecus ortae 
scinduntur per iter flexum, nec recta viarum 
ostia sunt, qua contendant exire coortae. 
at contra tenuis summi membrana coloris 
cum iacitur, nihil est quod eam discerpere possit, 
in promptu quoniam est in prima fronte locata. 
 Postremo speculis in aqua splendoreque in omni 
quae cumque apparent nobis simulacra, necessest, 
quandoquidem simili specie sunt praedita rerum, 
exin imaginibus missis consistere eorum. 
[nam cur illa cadant magis ab rebusque recedant 
quam quae tenuia sunt, hiscendist nulla potestas.] 
sunt igitur tenues formarum illis similesque 
effigiae, singillatim quas cernere nemo 
cum possit, tamen adsiduo crebroque repulsu 
reiectae reddunt speculorum ex aequore visum, 
nec ratione alia servari posse videntur, 
 tanto opere ut similes reddantur cuique figurae. 
 Nunc age, quam tenui natura constet imago 
percipe. et in primis, quoniam primordia tantum 
sunt infra nostros sensus tantoque minora 
quam quae primum oculi coeptant non posse tueri, 
nunc tamen id quoque uti confirmem, exordia rerum 
cunctarum quam sint subtilia percipe paucis. 
primum animalia sunt iam partim tantula, corum 
tertia pars nulla possit ratione videri. 
horum intestinum quodvis quale esse putandumst! 
quid cordis globus aut oculi? quid membra? quid artus? 
quantula sunt! quid praeterea primordia quaeque, 
unde anima atque animi constet natura necessumst, 
nonne vides quam sint subtilia quamque minuta? 
praeterea quaecumque suo de corpore odorem 
expirant acrem, panaces absinthia taetra 
habrotonique graves et tristia centaurea, 
quorum unum quidvis leviter si forte duobus 
* * * 
quin potius noscas rerum simulacra vagari 
multa modis multis, nulla vi cassaque sensu? 
 Sed ne forte putes ea demum sola vagari, 
quae cumque ab rebus rerum simulacra recedunt, 
sunt etiam quae sponte sua gignuntur et ipsa 
constituuntur in hoc caelo, qui dicitur aer, 
quae multis formata modis sublime feruntur, 
ut nubes facile inter dum concrescere in alto 
cernimus et mundi speciem violare serenam 
a&euml;ra mulcentes motu; nam saepe Gigantum 
ora volare videntur et umbram ducere late, 
inter dum magni montes avolsaque saxa 
montibus ante ire et solem succedere praeter, 
inde alios trahere atque inducere belua nimbos. 
nec speciem mutare suam liquentia cessant 
et cuiusque modi formarum vertere in oras. 
 Nunc ea quam facili et celeri ratione genantur 
perpetuoque fluant ab rebus lapsaque cedant 
* * * 
semper enim summum quicquid de rebus abundat, 
quod iaculentur. et hoc alias cum pervenit in res, 
transit, ut in primis vestem; sed ubi aspera saxa 
aut in materiam ligni pervenit, ibi iam 
scinditur, ut nullum simulacrum reddere possit. 
at cum splendida quae constant opposta fuerunt 
densaque, ut in primis speculum est, nihil accidit horum; 
nam neque, uti vestem, possunt transire, neque autem 
scindi; quam meminit levor praestare salutem. 
qua propter fit ut hinc nobis simulacra redundent. 
et quamvis subito quovis in tempore quamque 
rem contra speculum ponas, apparet imago; 
perpetuo fluere ut noscas e corpore summo 
texturas rerum tenuis tenuisque figuras. 
ergo multa brevi spatio simulacra genuntur, 
ut merito celer his rebus dicatur origo. 
et quasi multa brevi spatio summittere debet 
 lumina sol, ut perpetuo sint omnia plena, 
sic ab rebus item simili ratione necessest 
temporis in puncto rerum simulacra ferantur 
multa modis multis in cunctas undique partis; 
quandoquidem speculum quo cumque obvertimus oris, 
res ibi respondent simili forma atque colore. 
 Praeterea modo cum fuerit liquidissima caeli 
tempestas, perquam subito fit turbida foede, 
undique uti tenebras omnis Acherunta rearis 
liquisse et magnas caeli complesse cavernas. 
usque adeo taetra nimborum nocte coorta 
inpendent atrae Formidinis ora superne; 
quorum quantula pars sit imago dicere nemost 
qui possit neque eam rationem reddere dictis. 
 Nunc age, quam celeri motu simulacra ferantur, 
et quae mobilitas ollis tranantibus auras 
reddita sit, longo spatio ut brevis hora teratur, 
in quem quaeque locum diverso numine tendunt, 
suavidicis potius quam multis versibus edam; 
parvus ut est cycni melior canor, ille gruum quam 
clamor in aetheriis dispersus nubibus austri. 
 Principio persaepe levis res atque minutis 
corporibus factas celeris licet esse videre. 
in quo iam genere est solis lux et vapor eius, 
propterea quia sunt e primis facta minutis, 
quae quasi cuduntur perque a&euml;ris intervallum 
non dubitant transire sequenti concita plaga; 
suppeditatur enim confestim lumine lumen 
et quasi protelo stimulatur fulgere fulgur. 
qua propter simulacra pari ratione necessest 
inmemorabile per spatium transcurrere posse 
temporis in puncto, primum quod parvola causa 
est procul a tergo quae provehat atque propellat, 
quod super est, ubi tam volucri levitate ferantur, 
deinde quod usque adeo textura praedita rara 
mittuntur, facile ut quasvis penetrare queant res 
et quasi permanare per a&euml;ris intervallum. 
 Praeterea si quae penitus corpuscula rerum 
ex altoque foras mittuntur, solis uti lux 
ac vapor, haec puncto cernuntur lapsa diei 
per totum caeli spatium diffundere sese 
perque volare mare ac terras caelumque rigare. 
quid quae sunt igitur iam prima fronte parata, 
cum iaciuntur et emissum res nulla moratur? 
quone vides citius debere et longius ire 
multiplexque loci spatium transcurrere eodem 
tempore quo solis pervolgant lumina caelum? 
 Hoc etiam in primis specimen verum esse videtur, 
quam celeri motu rerum simulacra ferantur, 
quod simul ac primum sub diu splendor aquai 
ponitur, extemplo caelo stellante serena 
sidera respondent in aqua radiantia mundi. 
iamne vides igitur quam puncto tempore imago 
aetheris ex oris in terrarum accidat oras? 
quare etiam atque etiam mitti fateare necessest 
 corpora quae feriant oculos visumque lacessant. 
perpetuoque fluunt certis ab rebus odores, 
frigus ut a fluviis, calor ab sole, aestus ab undis 
aequoris, exesor moerorum litora circum, 
nec variae cessant voces volitare per auras. 
denique in os salsi venit umor saepe saporis, 
cum mare versamur propter, dilutaque contra 
cum tuimur misceri absinthia, tangit amaror. 
usque adeo omnibus ab rebus res quaeque fluenter 
fertur et in cunctas dimittitur undique partis 
nec mora nec requies interdatur ulla fluendi, 
perpetuo quoniam sentimus et omnia semper 
cernere odorari licet et sentire sonare. 
 Praeterea quoniam manibus tractata figura 
in tenebris quaedam cognoscitur esse eadem quae 
cernitur in luce et claro candore, necessest 
consimili causa tactum visumque moveri. 
nunc igitur si quadratum temptamus et id nos 
commovet in tenebris, in luci quae poterit res 
accidere ad speciem quadrata, nisi eius imago? 
esse in imaginibus qua propter causa videtur 
cernundi neque posse sine his res ulla videri. 
 Nunc ea quae dico rerum simulacra feruntur 
undique et in cunctas iaciuntur didita partis; 
verum nos oculis quia solis cernere quimus, 
propterea fit uti, speciem quo vertimus, omnes 
res ibi eam contra feriant forma atque colore. 
et quantum quaeque ab nobis res absit, imago 
efficit ut videamus et internoscere curat; 
nam cum mittitur, extemplo protrudit agitque 
a&euml;ra qui inter se cumque est oculosque locatus, 
isque ita per nostras acies perlabitur omnis 
et quasi perterget pupillas atque ita transit. 
propterea fit uti videamus quam procul absit 
res quaeque. et quanto plus a&euml;ris ante agitatur 
et nostros oculos perterget longior aura, 
tam procul esse magis res quaeque remota videtur. 
scilicet haec summe celeri ratione geruntur, 
quale sit ut videamus, et una quam procul absit. 
 Illud in his rebus minime mirabile habendumst, 
cur, ea quae feriant oculos simulacra videri 
singula cum nequeant, res ipsae perspiciantur. 
ventus enim quoque paulatim cum verberat et cum 
acre fluit frigus, non privam quamque solemus 
particulam venti sentire et frigoris eius, 
sed magis unorsum, fierique perinde videmus 
corpore tum plagas in nostro tam quam aliquae res 
verberet atque sui det sensum corporis extra. 
praeterea lapidem digito cum tundimus, ipsum 
tangimus extremum saxi summumque colorem 
nec sentimus eum tactu, verum magis ipsam 
duritiem penitus saxi sentimus in alto. 
 Nunc age, cur ultra speculum videatur imago 
percipe: nam certe penitus remmota videtur. 
quod genus illa foris quae vere transpiciuntur, 
 ianua cum per se transpectum praebet apertum, 
multa facitque foris ex aedibus ut videantur; 
is quoque enim duplici geminoque fit a&euml;re visus. 
primus enim citra postes tum cernitur a&euml;r, 
inde fores ipsae dextra laevaque secuntur, 
post extraria lux oculos perterget et a&euml;r 
alter, et illa foris quae vere transpiciuntur. 
sic ubi se primum speculi proiecit imago, 
dum venit ad nostras acies, protrudit agitque 
a&euml;ra qui inter se cumquest oculosque locatus, 
et facit, ut prius hunc omnem sentire queamus 
quam speculum; sed ubi [in] speculum quoque sensimus ipsum, 
continuo a nobis in eum quae fertur imago 
pervenit, et nostros oculos reiecta revisit 
atque alium prae se propellens a&euml;ra volvit, 
et facit ut prius hunc quam se videamus, eoque 
distare ab speculo tantum semota videtur. 
quare etiam atque etiam minime mirarier est par 
* * * 
illis quae reddunt speculorum ex aequore visum, 
a&euml;ribus binis quoniam res confit utraque. 
 Nunc ea quae nobis membrorum dextera pars est, 
in speculis fit ut in laeva videatur eo quod 
planitiem ad speculi veniens cum offendit imago, 
non convertitur incolumis, sed recta retrorsum 
sic eliditur, ut siquis, prius arida quam sit 
cretea persona, adlidat pilaeve trabive, 
atque ea continuo rectam si fronte figuram 
servet et elisam retro sese exprimat ipsa. 
fiet ut, ante oculus fuerit qui dexter, ut idem 
nunc sit laevus et e laevo sit mutua dexter. 
 Fit quoque de speculo in speculum ut tradatur imago, 
quinque etiam [aut] sex ut fieri simulacra su&euml;rint. 
nam quae cumque retro parte interiore latebunt, 
inde tamen, quamvis torte penitusque remota, 
omnia per flexos aditus educta licebit 
pluribus haec speculis videantur in aedibus esse. 
usque adeo speculo in speculum translucet imago, 
et cum laeva data est, fit rusum ut dextera fiat, 
inde retro rursum redit et convertit eodem. 
 Quin etiam quae cumque latuscula sunt speculorum 
adsimili lateris flexura praedita nostri, 
dextera ea propter nobis simulacra remittunt, 
aut quia de speculo in speculum transfertur imago, 
inde ad nos elisa bis advolat, aut etiam quod 
circum agitur, cum venit, imago propterea quod 
flexa figura docet speculi convertier ad nos. 
 Indugredi porro pariter simulacra pedemque 
ponere nobiscum credas gestumque imitari 
propterea quia, de speculi qua parte recedas, 
continuo nequeunt illinc simulacra reverti; 
omnia quandoquidem cogit natura referri 
ac resilire ab rebus ad aequos reddita flexus. 
 Splendida porro oculi fugitant vitantque tueri. 
 sol etiam caecat, contra si tendere pergas, 
propterea quia vis magnast ipsius et alte 
a&euml;ra per purum simulacra feruntur 
et feriunt oculos turbantia composituras. 
 Praeterea splendor qui cumque est acer adurit 
saepe oculos ideo quod semina possidet ignis 
multa, dolorem oculis quae gignunt insinuando. 
lurida praeterea fiunt quae cumque tuentur 
arquati, quia luroris de corpore eorum 
semina multa fluunt simulacris obvia rerum, 
multaque sunt oculis in eorum denique mixta, 
quae contage sua palloribus omnia pingunt. 
 E tenebris autem quae sunt in luce tuemur 
propterea quia, cum propior caliginis a&euml;r 
ater init oculos prior et possedit apertos, 
insequitur candens confestim lucidus a&euml;r, 
qui quasi purgat eos ac nigras discutit umbras 
a&euml;ris illius; nam multis partibus hic est 
mobilior multisque minutior et mage pollens. 
qui simul atque vias oculorum luce replevit 
atque pate fecit, quas ante obsederat a&euml;r 
 , continuo rerum simulacra secuntur, 
quae sita sunt in luce, lacessuntque ut videamus. 
quod contra facere in tenebris e luce nequimus 
propterea quia posterior caliginis a&euml;r 
crassior insequitur, qui cuncta foramina complet 
obsiditque vias oculorum, ne simulacra 
possint ullarum rerum coniecta moveri. 
 Quadratasque procul turris cum cernimus urbis, 
propterea fit uti videantur saepe rutundae, 
angulus optusus quia longe cernitur omnis 
sive etiam potius non cernitur ac perit eius 
plaga nec ad nostras acies perlabitur ictus, 
a&euml;ra per multum quia dum simulacra feruntur, 
cogit hebescere eum crebris offensibus a&euml;r. 
hoc ubi suffugit sensum simul angulus omnis. 
fit quasi ut ad turnum saxorum structa tuantur; 
non tamen ut coram quae sunt vereque rutunda, 
sed quasi adumbratim paulum simulata videntur. 
 Umbra videtur item nobis in sole moveri 
et vestigia nostra sequi gestumque imitari, 
a&euml;ra si credis privatum lumine posse 
indugredi, motus hominum gestumque sequentem; 
nam nihil esse potest aliud nisi lumine cassus 
a&euml;r id quod nos umbram perhibere su&euml;mus. 
ni mirum, quia terra locis ex ordine certis 
lumine privatur solis qua cumque meantes 
officimus, repletur item quod liquimus eius, 
propterea fit uti videatur, quae fuit umbra 
corporis, e regione eadem nos usque secuta. 
semper enim nova se radiorum lumina fundunt 
primaque dispereunt, quasi in ignem lana trahatur. 
propterea facile et spoliatur lumine terra 
et repletur item nigrasque sibi abluit umbras. 
 Nec tamen hic oculos falli concedimus hilum. 
 nam quo cumque loco sit lux atque umbra tueri 
illorum est; eadem vero sint lumina necne, 
umbraque quae fuit hic eadem nunc transeat illuc, 
an potius fiat paulo quod diximus ante, 
hoc animi demum ratio discernere debet, 
nec possunt oculi naturam noscere rerum. 
proinde animi vitium hoc oculis adfingere noli. 
 Qua vehimur navi, fertur, cum stare videtur; 
quae manet in statione, ea praeter creditur ire. 
et fugere ad puppim colles campique videntur, 
quos agimus praeter navem velisque volamus. 
 Sidera cessare aetheriis adfixa cavernis 
cuncta videntur, et adsiduo sunt omnia motu, 
quandoquidem longos obitus exorta revisunt, 
cum permensa suo sunt caelum corpore claro. 
solque pari ratione manere et luna videtur 
in statione, ea quae ferri res indicat ipsa. 
 Exstantisque procul medio de gurgite montis 
classibus inter quos liber patet exitus ingens, 
insula coniunctis tamen ex his una videtur. 
atria versari et circum cursare columnae 
usque adeo fit uti pueris videantur, ubi ipsi 
desierunt verti, vix ut iam credere possint 
non supra sese ruere omnia tecta minari. 
 Iamque rubrum tremulis iubar ignibus erigere alte 
cum coeptat natura supraque extollere montes, 
quos tibi tum supra sol montis esse videtur 
comminus ipse suo contingens fervidus igni, 
vix absunt nobis missus bis mille sagittae, 
vix etiam cursus quingentos saepe veruti; 
inter eos solemque iacent immania ponti 
aequora substrata aetheriis ingentibus oris, 
interiectaque sunt terrarum milia multa, 
quae variae retinent gentes et saecla ferarum. 
 At coniectus aquae digitum non altior unum, 
qui lapides inter sistit per strata viarum, 
despectum praebet sub terras inpete tanto, 
a terris quantum caeli patet altus hiatus, 
nubila despicere et caelum ut videare videre, 
corpora mirande sub terras abdita caelo. 
 Denique ubi in medio nobis ecus acer obhaesit 
flumine et in rapidas amnis despeximus undas, 
stantis equi corpus transversum ferre videtur 
vis et in adversum flumen contrudere raptim, 
et quo cumque oculos traiecimus omnia ferri 
et fluere adsimili nobis ratione videntur. 
 Porticus aequali quamvis est denique ductu 
stansque in perpetuum paribus suffulta columnis, 
longa tamen parte ab summa cum tota videtur, 
paulatim trahit angusti fastigia coni, 
tecta solo iungens atque omnia dextera laevis 
donec in obscurum coni conduxit acumen. 
 In pelago nautis ex undis ortus in undis 
sol fit uti videatur obire et condere lumen; 
quippe ubi nil aliud nisi aquam caelumque tuentur; 
 ne leviter credas labefactari undique sensus. 
at maris ignaris in portu clauda videntur 
navigia aplustris fractis obnitier undis. 
nam quae cumque supra rorem salis edita pars est 
remorum, recta est, et recta superne guberna; 
quae demersa liquore obeunt, refracta videntur 
omnia converti sursumque supina reverti 
et reflexa prope in summo fluitare liquore. 
 Raraque per caelum cum venti nubila portant 
tempore nocturno, tum splendida signa videntur 
labier adversum nimbos atque ire superne 
longe aliam in partem ac vera ratione feruntur 
 At si forte oculo manus uni subdita supter 
pressit eum, quodam sensu fit uti videantur 
omnia quae tuimur fieri tum bina tuendo, 
bina lucernarum florentia lumina flammis 
binaque per totas aedis geminare supellex 
et duplicis hominum facies et corpora bina. 
 Denique cum suavi devinxit membra sopore 
somnus et in summa corpus iacet omne quiete, 
tum vigilare tamen nobis et membra movere 
nostra videmur, et in noctis caligine caeca 
cernere censemus solem lumenque diurnum, 
conclusoque loco caelum mare flumina montis 
mutare et campos pedibus transire videmur, 
et sonitus audire, severa silentia noctis 
undique cum constent, et reddere dicta tacentes. 
 Cetera de genere hoc mirande multa videmus, 
quae violare fidem quasi sensibus omnia quaerunt, 
ne quiquam, quoniam pars horum maxima fallit 
propter opinatus animi, quos addimus ipsi, 
pro visis ut sint quae non sunt sensibus visa; 
nam nihil aegrius est quam res secernere apertas 
ab dubiis, animus quas ab se protinus addit. 
 Denique nil sciri siquis putat, id quoque nescit 
an sciri possit, quoniam nil scire fatetur. 
hunc igitur contra minuam contendere causam, 
qui capite ipse suo in statuit vestigia sese. 
et tamen hoc quoque uti concedam scire, at id ipsum 
quaeram, cum in rebus veri nil viderit ante, 
unde sciat quid sit scire et nescire vicissim, 
notitiam veri quae res falsique crearit 
et dubium certo quae res differre probarit. 
invenies primis ab sensibus esse creatam 
notitiem veri neque sensus posse refelli. 
nam maiore fide debet reperirier illud, 
sponte sua veris quod possit vincere falsa. 
quid maiore fide porro quam sensus haberi 
debet? an ab sensu falso ratio orta valebit 
dicere eos contra, quae tota ab sensibus orta est? 
qui nisi sunt veri, ratio quoque falsa fit omnis. 
 An poterunt oculos aures reprehendere, an aures 
tactus? an hunc porro tactum sapor arguet oris, 
an confutabunt nares oculive revincent? 
non, ut opinor, ita est. nam seorsum cuique potestas 
 divisast, sua vis cuiquest, ideoque necesse est 
et quod molle sit et gelidum fervensve videre 
et seorsum varios rerum sentire colores 
et quae cumque coloribus sint coniuncta necessest. 
seorsus item sapor oris habet vim, seorsus odores 
nascuntur, seorsum sonitus. ideoque necesse est 
non possint alios alii convincere sensus. 
nec porro poterunt ipsi reprehendere sese, 
aequa fides quoniam debebit semper haberi. 
proinde quod in quoquest his visum tempore, verumst. 
 Et si non poterit ratio dissolvere causam, 
cur ea quae fuerint iuxtim quadrata, procul sint 
visa rutunda, tamen praestat rationis egentem 
reddere mendose causas utriusque figurae, 
quam manibus manifesta suis emittere quoquam 
et violare fidem primam et convellere tota 
fundamenta quibus nixatur vita salusque. 
non modo enim ratio ruat omnis, vita quoque ipsa 
concidat extemplo, nisi credere sensibus ausis 
praecipitisque locos vitare et cetera quae sint 
in genere hoc fugienda, sequi contraria quae sint. 
illa tibi est igitur verborum copia cassa 
omnis, quae contra sensus instructa paratast. 
 Denique ut in fabrica, si pravast regula prima, 
normaque si fallax rectis regionibus exit, 
et libella aliqua si ex parti claudicat hilum, 
omnia mendose fieri atque obstipa necessu est 
prava cubantia prona supina atque absona tecta, 
iam ruere ut quaedam videantur velle, ruantque 
prodita iudiciis fallacibus omnia primis, 
sic igitur ratio tibi rerum prava necessest 
falsaque sit, falsis quae cumque ab sensibus ortast. 
 Nunc alii sensus quo pacto quisque suam rem 
sentiat, haud quaquam ratio scruposa relicta est. 
 Principio auditur sonus et vox omnis, in auris 
insinuata suo pepulere ubi corpore sensum. 
corpoream quoque enim [vocem] constare fatendumst 
et sonitum, quoniam possunt inpellere sensus. 
 Praeterea radit vox fauces saepe facitque 
asperiora foras gradiens arteria clamor, 
quippe per angustum turba maiore coorta 
ire foras ubi coeperunt primordia vocum. 
scilicet expletis quoque ianua raditur oris. 
haud igitur dubiumst quin voces verbaque constent 
corporeis e principiis, ut laedere possint. 
nec te fallit item quid corporis auferat et quid 
detrahat ex hominum nervis ac viribus ipsis 
perpetuus sermo nigrai noctis ad umbram 
aurorae perductus ab exoriente nitore, 
praesertim si cum summost clamore profusus. 
ergo corpoream vocem constare necessest, 
multa loquens quoniam amittit de corpore partem. 
 Asperitas autem vocis fit ab asperitate 
principiorum et item levor levore creatur; 
nec simili penetrant auris primordia forma, 
 cum tuba depresso graviter sub murmure mugit 
et reboat raucum retro cita barbita bombum, 
et [iam] Dauliades natae hortis ex Heliconis 
cum liquidam tollunt lugubri voce querellam. 
 Hasce igitur penitus voces cum corpore nostro 
exprimimus rectoque foras emittimus ore, 
mobilis articulat nervorum daedala lingua, 
formaturaque labrorum pro parte figurat. 
hoc ubi non longum spatiumst unde illa profecta 
perveniat vox quaeque, necessest verba quoque ipsa 
plane exaudiri discernique articulatim; 
servat enim formaturam servatque figuram. 
at si inter positum spatium sit longius aequo, 
a&euml;ra per multum confundi verba necessest 
et conturbari vocem, dum transvolat auras. 
ergo fit, sonitum ut possis sentire neque illam 
internoscere, verborum sententia quae sit; 
usque adeo confusa venit vox inque pedita. 
 Praeterea verbum saepe unum perciet auris 
omnibus in populo missum praeconis ab ore. 
in multas igitur voces vox una repente 
diffugit, in privas quoniam se dividit auris 
obsignans formam verbis clarumque sonorem. 
at quae pars vocum non auris incidit ipsas, 
praeter lata perit frustra diffusa per auras. 
pars solidis adlisa locis reiecta sonorem 
reddit et inter dum frustratur imagine verbi. 
 Quae bene cum videas, rationem reddere possis 
tute tibi atque aliis, quo pacto per loca sola 
saxa paris formas verborum ex ordine reddant. 
palantis comites com montis inter opacos 
quaerimus et magna dispersos voce ciemus. 
sex etiam aut septem loca vidi reddere vocis, 
unam cum iaceres: ita colles collibus ipsi 
verba repulsantes iterabant dicta referri. 
haec loca capripedes Satyros Nymphasque tenere 
finitimi fingunt et Faunos esse locuntur, 
quorum noctivago strepitu ludoque iocanti 
adfirmant volgo taciturna silentia rumpi 
chordarumque sonos fieri dulcisque querellas, 
tibia quas fundit digitis pulsata canentum, 
et genus agricolum late sentiscere, quom Pan 
pinea semiferi capitis velamina quassans 
unco saepe labro calamos percurrit hiantis, 
fistula silvestrem ne cesset fundere musam. 
cetera de genere hoc monstra ac portenta loquontur, 
ne loca deserta ab divis quoque forte putentur 
sola tenere. ideo iactant miracula dictis 
aut aliqua ratione alia ducuntur, ut omne 
humanum genus est avidum nimis auricularum. 
 Quod super est, non est mirandum qua ratione, 
per loca quae nequeunt oculi res cernere apertas, 
haec loca per voces veniant aurisque lacessant, 
conloquium clausis foribus quoque saepe videmus; 
ni mirum quia vox per flexa foramina rerum 
 incolumis transire potest, simulacra renutant; 
perscinduntur enim, nisi recta foramina tranant, 
qualia sunt vitrei, species qua travolat omnis. 
praeterea partis in cunctas dividitur vox, 
ex aliis aliae quoniam gignuntur, ubi una 
dissuluit semel in multas exorta, quasi ignis 
saepe solet scintilla suos se spargere in ignis. 
ergo replentur loca vocibus abdita retro, 
omnia quae circum fervunt sonituque cientur. 
at simulacra viis derectis omnia tendunt, 
ut sunt missa semel; qua propter cernere nemo 
saepe supra potis est, at voces accipere extra. 
et tamen ipsa quoque haec, dum transit clausa [domorum> 
vox optunditur atque auris confusa penetrat 
et sonitum potius quam verba audire videmur. 
 Hoc, qui sentimus sucum, lingua atque palatum 
plusculum habent in se rationis, plus operai. 
principio sucum sentimus in ore, cibum cum 
mandendo exprimimus, ceu plenam spongiam aquai 
siquis forte manu premere ac siccare co&euml;pit. 
inde quod exprimimus per caulas omne palati 
diditur et rarae per flexa foramina linguae, 
hoc ubi levia sunt manantis corpora suci, 
suaviter attingunt et suaviter omnia tractant 
umida linguai circum sudantia templa; 
at contra pungunt sensum lacerantque coorta, 
quanto quaeque magis sunt asperitate repleta. 
deinde voluptas est e suco fine palati; 
cum vero deorsum per fauces praecipitavit, 
nulla voluptas est, dum diditur omnis in artus; 
nec refert quicquam quo victu corpus alatur, 
dum modo quod capias concoctum didere possis 
artubus et stomachi tumidum servare tenorem. 
 Nunc aliis alius qui sit cibus ut videamus, 
expediam, quareve, aliis quod triste et amarumst, 
hoc tamen esse aliis possit perdulce videri, 
tantaque [in] his rebus distantia differitasque est, 
ut quod aliis cibus est aliis fuat acre venenum; 
est itaque ut serpens, hominis quae tacta salivis 
disperit ac sese mandendo conficit ipsa. 
praeterea nobis veratrum est acre venenum, 
at capris adipes et cocturnicibus auget. 
id quibus ut fiat rebus cognoscere possis, 
principio meminisse decet quae diximus ante, 
semina multimodis in rebus mixta teneri. 
porro omnes quae cumque cibum capiunt animantes, 
ut sunt dissimiles extrinsecus et generatim 
extima membrorum circumcaesura co&euml;rcet, 
proinde et seminibus constant variantque figura. 
semina cum porro distent, differre necessest 
intervalla viasque, foramina quae perhibemus, 
omnibus in membris et in ore ipsoque palato. 
esse minora igitur quaedam maioraque debent, 
esse triquetra aliis, aliis quadrata necessest, 
multa rutunda, modis multis multangula quaedam. 
 namque figurarum ratio ut motusque reposcunt, 
proinde foraminibus debent differe figurae 
et variare viae proinde ac textura co&euml;rcet. 
hoc ubi quod suave est aliis aliis fit amarum, 
illi, cui suave est, levissima corpora debent 
contractabiliter caulas intrare palati, 
at contra quibus est eadem res intus acerba, 
aspera ni mirum penetrant hamataque fauces. 
nunc facile est ex his rebus cognoscere quaeque. 
quippe ubi cui febris bili superante coorta est 
aut alia ratione aliquast vis excita morbi, 
perturbatur ibi iam totum corpus et omnes 
commutantur ibi positurae principiorum; 
fit prius ad sensum [ut] quae corpora conveniebant 
nunc non conveniant, et cetera sint magis apta, 
quae penetrata queunt sensum progignere acerbum; 
utraque enim sunt in mellis commixta sapore; 
id quod iam supera tibi saepe ostendimus ante. 
 Nunc age, quo pacto naris adiectus odoris 
tangat agam. primum res multas esse necessest 
unde fluens volvat varius se fluctus odorum, 
et fluere et mitti volgo spargique putandumst; 
verum aliis alius magis est animantibus aptus, 
dissimilis propter formas. ideoque per auras 
mellis apes quamvis longe ducuntur odore, 
volturiique cadaveribus; tum fissa ferarum 
ungula quo tulerit gressum promissa canum vis 
ducit, et humanum longe praesentit odorem 
Romulidarum arcis servator, candidus anser. 
sic aliis alius nidor datus ad sua quemque 
pabula ducit et a taetro resilire veneno 
cogit, eoque modo servantur saecla ferarum. 
 Hic odor ipse igitur, naris qui cumque lacessit, 
est alio ut possit permitti longius alter; 
sed tamen haud quisquam tam longe fertur eorum 
quam sonitus, quam vox, mitto iam dicere quam res 
quae feriunt oculorum acies visumque lacessunt. 
errabundus enim tarde venit ac perit ante 
paulatim facilis distractus in a&euml;ris auras; 
ex alto primum quia vix emittitur ex re; 
nam penitus fluere atque recedere rebus odores 
significat quod fracta magis redolere videntur 
omnia, quod contrita, quod igni conlabefacta. 
deinde videre licet maioribus esse creatum 
principiis quam vox, quoniam per saxea saepta 
non penetrat, qua vox volgo sonitusque feruntur. 
quare etiam quod olet non tam facile esse videbis 
investigare in qua sit regione locatum; 
refrigescit enim cunctando plaga per auras 
nec calida ad sensum decurrunt nuntia rerum. 
errant saepe canes itaque et vestigia quaerunt. 
 Nec tamen hoc solis in odoribus atque saporum 
in generest, sed item species rerum atque colores 
non ita conveniunt ad sensus omnibus omnes, 
ut non sint aliis quaedam magis acria visu. 
 quin etiam gallum noctem explaudentibus alis 
auroram clara consuetum voce vocare, 
noenu queunt rapidi contra constare leones 
inque tueri: ita continuo meminere fugai. 
ni mirum quia sunt gallorum in corpore quaedam 
semina, quae cum sunt oculis inmissa leonum, 
pupillas interfodiunt acremque dolorem 
praebent, ut nequeant contra durare feroces, 
cum tamen haec nostras acies nil laedere possint, 
aut quia non penetrant aut quod penetrantibus illis 
exitus ex oculis liber datur, in remorando 
laedere ne possint ex ulla lumina parte. 
 Nunc age, quae moveant animum res accipe, et unde 
quae veniunt veniant in mentem percipe paucis. 
principio hoc dico, rerum simulacra vagari 
multa modis multis in cunctas undique partis 
tenvia, quae facile inter se iunguntur in auris, 
obvia cum veniunt, ut aranea bratteaque auri. 
quippe etenim multo magis haec sunt tenvia textu 
quam quae percipiunt oculos visumque lacessunt, 
corporis haec quoniam penetrant per rara cientque 
tenvem animi naturam intus sensumque lacessunt. 
Centauros itaque et Scyllarum membra videmus 
Cerbereasque canum facies simulacraque eorum 
quorum morte obita tellus amplectitur ossa; 
omnigenus quoniam passim simulacra feruntur, 
partim sponte sua quae fiunt a&euml;re in ipso, 
partim quae variis ab rebus cumque recedunt 
et quae confiunt ex horum facta figuris. 
nam certe ex vivo Centauri non fit imago, 
nulla fuit quoniam talis natura animata; 
verum ubi equi atque hominis casu convenit imago, 
haerescit facile extemplo, quod diximus ante, 
propter subtilem naturam et tenvia texta. 
cetera de genere hoc eadem ratione creantur. 
quae cum mobiliter summa levitate feruntur, 
ut prius ostendi, facile uno commovet ictu 
quae libet una animum nobis subtilis imago; 
tenvis enim mens est et mire mobilis ipsa. 
haec fieri ut memoro, facile hinc cognoscere possis. 
quatinus hoc simile est illi, quod mente videmus 
atque oculis, simili fieri ratione necessest. 
 Nunc igitur docui quoniam me forte leonum 
cernere per simulacra, oculos quae cumque lacessunt, 
scire licet mentem simili ratione moveri 
per simulacra leonum [et] cetera quae videt aeque 
nec minus atque oculi, nisi quod mage tenvia cernit. 
nec ratione alia, cum somnus membra profudit, 
mens animi vigilat, nisi quod simulacra lacessunt 
haec eadem nostros animos quae cum vigilamus, 
usque adeo, certe ut videamur cernere eum quem 
rellicta vita iam mors et terra potitast. 
hoc ideo fieri cogit natura, quod omnes 
corporis offecti sensus per membra quiescunt 
nec possunt falsum veris convincere rebus. 
 praeterea meminisse iacet languetque sopore, 
nec dissentit eum mortis letique potitum 
iam pridem, quem mens vivom se cernere credit. 
quod super est, non est mirum simulacra moveri 
bracchiaque in numerum iactare et cetera membra; 
nam fit ut in somnis facere hoc videatur imago. 
quippe, ubi prima perit alioque est altera nata 
inde statu, prior hic gestum mutasse videtur. 
scilicet id fieri celeri ratione putandumst: 
tanta est mobilitas et rerum copia tanta 
tantaque sensibili quovis est tempore in uno 
copia particularum, ut possit suppeditare. 
 Multaque in his rebus quaeruntur multaque nobis 
clarandumst, plane si res exponere avemus. 
quaeritur in primis quare, quod cuique libido 
venerit, extemplo mens cogitet eius id ipsum. 
anne voluntatem nostram simulacra tuentur 
et simul ac volumus nobis occurrit imago, 
si mare, si terram cordist, si denique caelum? 
conventus hominum, pompam, convivia, pugnas, 
omnia sub verbone creat natura paratque? 
cum praesertim aliis eadem in regione locoque 
longe dissimilis animus res cogitet omnis. 
quid porro, in numerum procedere cum simulacra 
cernimus in somnis et mollia membra movere, 
mollia mobiliter cum alternis bracchia mittunt 
et repetunt oculis gestum pede convenienti? 
scilicet arte madent simulacra et docta vagantur, 
nocturno facere ut possint in tempore ludos. 
an magis illud erit verum? quia tempore in uno, 
cum sentimus, id est cum vox emittitur una, 
tempora multa latent, ratio quae comperit esse, 
propterea fit uti quovis in tempore quaeque 
praesto sint simulacra locis in quisque parata. 
tanta est mobilitas et rerum copia tanta. 
hoc ubi prima perit alioque est altera nata 
inde statu, prior hic gestum mutasse videtur. 
et quia tenvia sunt, nisi quae contendit, acute 
cernere non potis est animus; proinde omnia quae sunt 
praeterea pereunt, nisi quae ex se[se] ipse paravit. 
ipse parat sese porro speratque futurum 
ut videat quod consequitur rem quamque: fit ergo. 
nonne vides oculos etiam, cum tenvia quae sunt 
[praeterea pereunt, nisi quae ex se ipse paravit] 
cernere coeperunt, contendere se atque parare, 
nec sine eo fieri posse ut cernamus acute? 
et tamen in rebus quoque apertis noscere possis, 
si non advertas animum, proinde esse quasi omni 
tempore semotum fuerit longeque remotum. 
cur igitur mirumst, animus si cetera perdit 
praeter quam quibus est in rebus deditus ipse? 
deinde adopinamur de signis maxima parvis 
ac nos in fraudem induimus frustraminis ipsi. 
 Fit quoque ut inter dum non suppeditetur imago 
eiusdem generis, sed femina quae fuit ante, 
 in manibus vir uti factus videatur adesse, 
aut alia ex alia facies aetasque sequatur. 
quod ne miremur sopor atque oblivia curant. 
 Illud in his rebus vitium vehementer &Auml;inesse 
effugere errorem vitareque praemetuenter, 
lumina ne facias oculorum clara creata, 
prospicere ut possimus, et ut proferre queamus 
proceros passus, ideo fastigia posse 
surarum ac feminum pedibus fundata plicari, 
bracchia tum porro validis ex apta lacertis 
esse manusque datas utraque [ex] parte ministras, 
ut facere ad vitam possemus quae foret usus. 
cetera de genere hoc inter quae cumque pretantur, 
omnia perversa praepostera sunt ratione, 
nil ideo quoniam natumst in corpore ut uti 
possemus, sed quod natumst id procreat usum. 
nec fuit ante videre oculorum lumina nata, 
nec dictis orare prius quam lingua creatast, 
sed potius longe linguae praecessit origo 
sermonem multoque creatae sunt prius aures 
quam sonus est auditus, et omnia denique membra 
ante fuere, ut opinor, eorum quam foret usus; 
haud igitur potuere utendi crescere causa. 
at contra conferre manu certamina pugnae 
et lacerare artus foedareque membra cruore 
ante fuit multo quam lucida tela volarent, 
et volnus vitare prius natura co&euml;git 
quam daret obiectum parmai laeva per artem. 
scilicet et fessum corpus mandare quieti 
multo antiquius est quam lecti mollia strata, 
et sedare sitim prius est quam pocula natum. 
haec igitur possunt utendi cognita causa 
credier, ex usu quae sunt vitaque reperta. 
illa quidem seorsum sunt omnia, quae prius ipsa 
nata dedere suae post notitiam utilitatis. 
quo genere in primis sensus et membra videmus; 
quare etiam atque etiam procul est ut credere possis 
utilitatis ob officium potuisse creari. 
 Illud item non est mirandum, corporis ipsa 
quod natura cibum quaerit cuiusque animantis. 
quippe etenim fluere atque recedere corpora rebus 
multa modis multis docui, sed plurima debent 
ex animalibus; [quae] quia sunt exercita motu, 
multa per os exhalantur, cum languida anhelant, 
multaque per sudorem ex alto pressa feruntur. 
his igitur rebus rarescit corpus et omnis 
subruitur natura, dolor quam consequitur rem. 
propterea capitur cibus, ut suffulciat artus 
et recreet vires inter datus, atque patentem 
per membra ac venas ut amorem opturet edendi. 
umor item discedit in omnia quae loca cumque 
poscunt umorem; glomerataque multa vaporis 
corpora, quae stomacho praebent incendia nostro, 
dissupat adveniens liquor ac restinguit ut ignem, 
urere ne possit calor amplius aridus artus. 
 sic igitur tibi anhela sitis de corpore nostro 
abluitur, sic expletur ieiuna cupido. 
 Nunc qui fiat uti passus proferre queamus, 
cum volumus, quareque datum sit membra movere 
et quae res tantum hoc oneris protrudere nostri 
corporis insuerit, dicam: tu percipe dicta. 
dico animo nostro primum simulacra meandi 
accidere atque animum pulsare, ut diximus ante. 
inde voluntas fit; neque enim facere incipit ullam 
rem quisquam, [quam] mens providit quid velit ante. 
id quod providet, illius rei constat imago, 
ergo animus cum sese ita commovet ut velit ire 
inque gredi, ferit extemplo quae in corpore toto 
per membra atque artus animai dissita vis est; 
et facilest factu, quoniam coniuncta tenetur. 
inde ea proporro corpus ferit, atque ita tota 
paulatim moles protruditur atque movetur. 
praeterea tum rarescit quoque corpus et a&euml;r, 
scilicet ut debet qui semper mobilis extat, 
per patefacta venit penetratque foramina largus, 
et dispargitur ad partis ita quasque minutas 
corporis. hic igitur rebus fit utrimque duabus, 
corpus ut ac navis velis ventoque feratur. 
nec tamen illud in his rebus mirabile constat, 
tantula quod tantum corpus corpuscula possunt 
contorquere et onus totum convertere nostrum; 
quippe etenim ventus subtili corpore tenvis 
trudit agens magnam magno molimine navem 
et manus una regit quanto vis impete euntem 
atque gubernaclum contorquet quo libet unum, 
multaque per trocleas et tympana pondere magno 
commovet atque levi sustollit machina nisu. 
 Nunc quibus ille modis somnus per membra quietem 
inriget atque animi curas e pectore solvat, 
suavidicis potius quom multis versibus edam, 
parvus ut est cycni melior canor, ille gruum quam 
clamor in aetheriis dispersus nubibus austri. 
tu mihi da tenuis auris animumque sagacem, 
ne fieri negites quae dicam posse retroque 
vera repulsanti discedas pectore dicta, 
tutemet in culpa cum sis neque cernere possis. 
 Principio somnus fit ubi est distracta per artus 
vis animae partimque foras eiecta recessit 
et partim contrusa magis concessit in altum; 
dissoluuntur enim tum demum membra fluuntque. 
nam dubium non est, animai quin opera sit 
sensus hic in nobis, quem cum sopor inpedit esse, 
tum nobis animam perturbatam esse putandumst 
eiectamque foras, non omnem; namque iaceret 
aeterno corpus perfusum frigore leti. 
quippe ubi nulla latens animai pars remaneret 
in membris, cinere ut multa latet obrutus ignis, 
unde reconflari sensus per membra repente 
possit, ut ex igni caeco consurgere flamma? 
 Sed quibus haec rebus novitas confiat et unde 
 perturbari anima et corpus languescere possit, 
expediam: tu fac ne ventis verba profundam. 
 Principio externa corpus de parte necessum est, 
a&euml;riis quoniam vicinum tangitur auris, 
tundier atque eius crebro pulsarier ictu, 
proptereaque fere res omnes aut corio sunt 
aut etiam conchis aut callo aut cortice tectae. 
interiorem etiam partem spirantibus a&euml;r 
verberat hic idem, cum ducitur atque reflatur. 
quare utrimque secus cum corpus vapulet et cum 
perveniant plagae per parva foramina nobis 
corporis ad primas partis elementaque prima, 
fit quasi paulatim nobis per membra ruina. 
conturbantur enim positurae principiorum 
corporis atque animi. fit uti pars inde animai 
eliciatur et introrsum pars abdita cedat, 
pars etiam distracta per artus non queat esse 
coniuncta inter se neque motu mutua fungi; 
inter enim saepit coetus natura viasque. 
ergo sensus abit mutatis motibus alte. 
et quoniam non est quasi quod suffulciat artus, 
debile fit corpus languescuntque omnia membra, 
bracchia palpebraeque cadunt poplitesque cubanti 
saepe tamen summittuntur virisque resolvunt. 
 Deinde cibum sequitur somnus, quia, quae facit a&euml;r, 
haec eadem cibus, in venas dum diditur omnis, 
efficit. et multo sopor ille gravissimus exstat, 
quem satur aut lassus capias, quia plurima tum se 
corpora conturbant magno contusa labore. 
fit ratione eadem coniectus parte animai 
altior atque foras eiectus largior eius, 
et divisior inter se ac distractior intus. 
 Et quo quisque fere studio devinctus adhaeret 
aut quibus in rebus multum sumus ante morati 
atque in ea ratione fuit contenta magis mens, 
in somnis eadem plerumque videmur obire: 
causidici causas agere et componere leges, 
induperatores pugnare ac proelia obire, 
nautae contractum cum ventis degere bellum, 
nos agere hoc autem et naturam quaerere rerum 
semper et inventam patriis exponere chartis. 
cetera sic studia atque artes plerumque videntur 
in somnis animos hominum frustrata tenere. 
et qui cumque dies multos ex ordine ludis 
adsiduas dederunt operas, plerumque videmus, 
cum iam destiterunt ea sensibus usurpare, 
relicuas tamen esse vias in mente patentis, 
qua possint eadem rerum simulacra venire; 
per multos itaque illa dies eadem obversantur 
ante oculos, etiam vigilantes ut videantur 
cernere saltantis et mollia membra moventis 
et citharae liquidum carmen chordasque loquentis 
auribus accipere et consessum cernere eundem 
scenaique simul varios splendere decores. 
usque adeo magni refert studium atque voluntas, 
 et quibus in rebus consuerint esse operati 
non homines solum sed vero animalia cuncta. 
quippe videbis equos fortis, cum membra iacebunt, 
in somnis sudare tamen spirareque semper 
et quasi de palma summas contendere viris 
aut quasi carceribus patefactis [edere voces> 
venantumque canes in molli saepe quiete 
iactant crura tamen subito vocisque repente 
mittunt et crebro redducunt naribus auras. 
ut vestigia si teneant inventa ferarum, 
expergefactique secuntur inania saepe 
cervorum simulacra, fugae quasi dedita cernant, 
donec discussis redeant erroribus ad se. 
at consueta domi catulorum blanda propago 
discutere et corpus de terra corripere instant, 
[iactant crura tamen subito vocisque repente 
mittunt et crebro redducunt naribus auras 
ut vestigia si teneant inventa ferarum 
expergefactique secuntur inania saepe] 
proinde quasi ignotas facies atque ora tuantur. 
et quo quaeque magis sunt aspera seminiorum, 
tam magis in somnis eadem saevire necessust. 
at variae fugiunt volucres pinnisque repente 
sollicitant divom nocturno tempore lucos, 
accipitres somno in leni si proelia pugnas 
edere sunt persectantes visaeque volantes. 
porro hominum mentes, magnis quae motibus edunt 
magna, itidem saepe in somnis faciuntque geruntque, 
reges expugnant, capiuntur, proelia miscent, 
tollunt clamorem, quasi si iugulentur ibidem. 
multi depugnant gemitusque doloribus edunt 
et quasi pantherae morsu saevive leonis 
mandantur, magnis clamoribus omnia complent. 
multi de magnis per somnum rebus loquuntur 
indicioque sui facti persaepe fuere. 
multi mortem obeunt. multi, de montibus altis 
ut quasi praecipitent ad terram corpore toto, 
exterruntur et ex somno quasi mentibus capti 
vix ad se redeunt permoti corporis aestu. 
flumen item sitiens aut fontem propter amoenum 
adsidet et totum prope faucibus occupat amnem. 
puri saepe lacum propter si ac dolia curta 
somno devincti credunt se extollere vestem, 
totius umorem saccatum corporis fundunt, 
cum Babylonica magnifico splendore rigantur. 
tum quibus aetatis freta primitus insinuatur 
semen, ubi ipsa dies membris matura creavit, 
conveniunt simulacra foris e corpore quoque, 
nuntia praeclari voltus pulchrique coloris, 
qui ciet inritans loca turgida semine multo, 
ut quasi transactis saepe omnibus rebus profundant 
fluminis ingentis fluctus vestemque cruentent. 
 Sollicitatur id [in] nobis, quod diximus ante, 
semen, adulta aetas cum primum roborat artus. 
namque alias aliud res commovet atque lacessit; 
 ex homine humanum semen ciet una hominis vis. 
quod simul atque suis eiectum sedibus exit, 
per membra atque artus decedit corpore toto, 
in loca conveniens nervorum certa cietque 
continuo partis genitalis corporis ipsas. 
inritata tument loca semine fitque voluntas 
eicere id quo se contendit dira lubido, 
[incitat inritans loca turgida semine multo] 
idque petit corpus, mens unde est saucia amore; 
namque omnes plerumque cadunt in vulnus et illam 
emicat in partem sanguis, unde icimur ictu, 
et si comminus est, hostem ruber occupat umor. 
sic igitur Veneris qui telis accipit ictus, 
sive puer membris muliebribus hunc iaculatur 
seu mulier toto iactans e corpore amorem, 
unde feritur, eo tendit gestitque coire 
t iacere umorem in corpus de corpore ductum; 
namque voluptatem praesagit muta cupido. 
 Haec Venus est nobis; hinc autemst nomen Amoris, 
hinc illaec primum Veneris dulcedinis in cor 
stillavit gutta et successit frigida cura; 
nam si abest quod ames, praesto simulacra tamen sunt 
illius et nomen dulce obversatur ad auris. 
sed fugitare decet simulacra et pabula amoris 
absterrere sibi atque alio convertere mentem 
et iacere umorem coniectum in corpora quaeque 
nec retinere semel conversum unius amore 
et servare sibi curam certumque dolorem; 
ulcus enim vivescit et inveterascit alendo 
inque dies gliscit furor atque aerumna gravescit, 
si non prima novis conturbes volnera plagis 
volgivagaque vagus Venere ante recentia cures 
aut alio possis animi traducere motus. 
 Nec Veneris fructu caret is qui vitat amorem, 
sed potius quae sunt sine poena commoda sumit; 
nam certe purast sanis magis inde voluptas 
quam miseris; etenim potiundi tempore in ipso 
fluctuat incertis erroribus ardor amantum 
nec constat quid primum oculis manibusque fruantur. 
quod petiere, premunt arte faciuntque dolorem 
corporis et dentes inlidunt saepe labellis 
osculaque adfigunt, quia non est pura voluptas 
et stimuli subsunt, qui instigant laedere id ipsum, 
quod cumque est, rabies unde illaec germina surgunt. 
sed leviter poenas frangit Venus inter amorem 
blandaque refrenat morsus admixta voluptas. 
namque in eo spes est, unde est ardoris origo, 
restingui quoque posse ab eodem corpore flammam. 
quod fieri contra totum natura repugnat; 
unaque res haec est, cuius quam plurima habemus, 
tam magis ardescit dira cuppedine pectus. 
nam cibus atque umor membris adsumitur intus; 
quae quoniam certas possunt obsidere partis, 
hoc facile expletur laticum frugumque cupido. 
ex hominis vero facie pulchroque colore 
 nil datur in corpus praeter simulacra fruendum 
tenvia; quae vento spes raptast saepe misella. 
ut bibere in somnis sitiens quom quaerit et umor 
non datur, ardorem qui membris stinguere possit, 
sed laticum simulacra petit frustraque laborat 
in medioque sitit torrenti flumine potans, 
sic in amore Venus simulacris ludit amantis, 
nec satiare queunt spectando corpora coram 
nec manibus quicquam teneris abradere membris 
possunt errantes incerti corpore toto. 
denique cum membris conlatis flore fruuntur 
aetatis, iam cum praesagit gaudia corpus 
atque in eost Venus ut muliebria conserat arva, 
adfigunt avide corpus iunguntque salivas 
oris et inspirant pressantes dentibus ora, 
ne quiquam, quoniam nihil inde abradere possunt 
nec penetrare et abire in corpus corpore toto; 
nam facere inter dum velle et certare videntur. 
usque adeo cupide in Veneris compagibus haerent, 
membra voluptatis dum vi labefacta liquescunt. 
tandem ubi se erupit nervis coniecta cupido, 
parva fit ardoris violenti pausa parumper. 
inde redit rabies eadem et furor ille revisit, 
cum sibi quod cupiant ipsi contingere quaerunt, 
nec reperire malum id possunt quae machina vincat. 
usque adeo incerti tabescunt volnere caeco. 
 Adde quod absumunt viris pereuntque labore, 
adde quod alterius sub nutu degitur aetas, 
languent officia atque aegrotat fama vacillans. 
labitur interea res et Babylonia fiunt 
unguenta et pulchra in pedibus Sicyonia rident, 
scilicet et grandes viridi cum luce zmaragdi 
auro includuntur teriturque thalassina vestis 
adsidue et Veneris sudorem exercita potat. 
et bene parta patrum fiunt anademata, mitrae, 
inter dum in pallam atque Alidensia Ciaque vertunt. 
eximia veste et victu convivia, ludi, 
pocula crebra, unguenta, coronae, serta parantur, 
ne quiquam, quoniam medio de fonte leporum 
surgit amari aliquid, quod in ipsis floribus angat, 
aut cum conscius ipse animus se forte remordet 
desidiose agere aetatem lustrisque perire, 
aut quod in ambiguo verbum iaculata reliquit, 
quod cupido adfixum cordi vivescit ut ignis, 
aut nimium iactare oculos aliumve tueri 
quod putat in voltuque videt vestigia risus. 
 Atque in amore mala haec proprio summeque secundo 
inveniuntur; in adverso vero atque inopi sunt, 
prendere quae possis oculorum lumine operto. 
innumerabilia; ut melius vigilare sit ante, 
qua docui ratione, cavereque, ne inliciaris. 
nam vitare, plagas in amoris ne iaciamur, 
non ita difficile est quam captum retibus ipsis 
exire et validos Veneris perrumpere nodos. 
et tamen implicitus quoque possis inque peditus 
 effugere infestum, nisi tute tibi obvius obstes 
et praetermittas animi vitia omnia primum 
aut quae corporis sunt eius, quam praepetis ac vis. 
nam faciunt homines plerumque cupidine caeci 
et tribuunt ea quae non sunt his commoda vere. 
multimodis igitur pravas turpisque videmus 
esse in deliciis summoque in honore vigere. 
atque alios alii inrident Veneremque suadent 
ut placent, quoniam foedo adflictentur amore, 
nec sua respiciunt miseri mala maxima saepe. 
nigra melichrus est, inmunda et fetida acosmos, 
caesia Palladium, nervosa et lignea dorcas, 
parvula, pumilio, chariton mia, tota merum sal, 
magna atque inmanis cataplexis plenaque honoris. 
balba loqui non quit, traulizi, muta pudens est; 
at flagrans, odiosa, loquacula Lampadium fit. 
ischnon eromenion tum fit, cum vivere non quit 
prae macie; rhadine verost iam mortua tussi. 
at nimia et mammosa Ceres est ipsa ab Iaccho, 
simula Silena ac Saturast, labeosa philema. 
cetera de genere hoc longum est si dicere coner. 
sed tamen esto iam quantovis oris honore, 
cui Veneris membris vis omnibus exoriatur; 
nempe aliae quoque sunt; nempe hac sine viximus ante; 
nempe eadem facit et scimus facere omnia turpi 
et miseram taetris se suffit odoribus ipsa, 
quam famulae longe fugitant furtimque cachinnant. 
at lacrimans exclusus amator limina saepe 
floribus et sertis operit postisque superbos 
unguit amaracino et foribus miser oscula figit; 
quem si iam ammissum venientem offenderit aura 
una modo, causas abeundi quaerat honestas 
et meditata diu cadat alte sumpta querella 
stultitiaque ibi se damnet, tribuisse quod illi 
plus videat quam mortali concedere par est. 
nec Veneres nostras hoc fallit; quo magis ipsae 
omnia summo opere hos vitae poscaenia celant, 
quos retinere volunt adstrictosque esse in amore, 
ne quiquam, quoniam tu animo tamen omnia possis 
protrahere in lucem atque omnis inquirere risus 
et, si bello animost et non odiosa, vicissim 
praetermittere [et] humanis concedere rebus. 
 Nec mulier semper ficto suspirat amore, 
quae conplexa viri corpus cum corpore iungit 
et tenet adsuctis umectans oscula labris; 
nam facit ex animo saepe et communia quaerens 
gaudia sollicitat spatium decurrere amoris. 
nec ratione alia volucres armenta feraeque 
et pecudes et equae maribus subsidere possent, 
si non, ipsa quod illarum subat, ardet abundans 
natura et Venerem salientum laeta retractat. 
nonne vides etiam quos mutua saepe voluptas 
vinxit, ut in vinclis communibus excrucientur, 
in triviis cum saepe canes discedere aventis 
divorsi cupide summis ex viribus tendunt, 
 quom interea validis Veneris compagibus haerent? 
quod facerent numquam, nisi mutua gaudia nossent, 
quae iacere in fraudem possent vinctosque tenere. 
quare etiam atque etiam, ut dico, est communis voluptas. 
 Et commiscendo quom semine forte virilem 
femina vim vicit subita vi corripuitque, 
tum similes matrum materno semine fiunt, 
ut patribus patrio. sed quos utriusque figurae 
esse vides, iuxtim miscentes vulta parentum, 
corpore de patrio et materno sanguine crescunt, 
semina cum Veneris stimulis excita per artus 
obvia conflixit conspirans mutuus ardor, 
et neque utrum superavit eorum nec superatumst. 
fit quoque ut inter dum similes existere avorum 
possint et referant proavorum saepe figuras, 
propterea quia multa modis primordia multis 
mixta suo celant in corpore saepe parentis, 
quae patribus patres tradunt a stirpe profecta. 
inde Venus varia producit sorte figuras, 
maiorumque refert voltus vocesque comasque; 
quandoquidem nihilo magis haec [de] semine certo 
fiunt quam facies et corpora membraque nobis. 
et muliebre oritur patrio de semine saeclum 
maternoque mares existunt corpore creti; 
semper enim partus duplici de semine constat, 
atque utri similest magis id quod cumque creatur, 
eius habet plus parte aequa; quod cernere possis, 
sive virum suboles sivest muliebris origo. 
 Nec divina satum genitalem numina cuiquam 
absterrent, pater a gnatis ne dulcibus umquam 
appelletur et ut sterili Venere exigat aevom; 
quod plerumque putant et multo sanguine maesti 
conspergunt aras adolentque altaria donis, 
ut gravidas reddant uxores semine largo; 
ne quiquam divom numen sortisque fatigant; 
nam steriles nimium crasso sunt semine partim, 
et liquido praeter iustum tenuique vicissim. 
tenve locis quia non potis est adfigere adhaesum, 
liquitur extemplo et revocatum cedit abortu. 
crassius hinc porro quoniam concretius aequo 
mittitur, aut non tam prolixo provolat ictu 
aut penetrare locos aeque nequit aut penetratum 
aegre admiscetur muliebri semine semen. 
nam multum harmoniae Veneris differre videntur. 
atque alias alii complent magis ex aliisque 
succipiunt aliae pondus magis inque gravescunt. 
et multae steriles Hymenaeis ante fuerunt 
pluribus et nactae post sunt tamen unde puellos 
suscipere et partu possent ditescere dulci. 
et quibus ante domi fecundae saepe nequissent 
uxoris parere, inventast illis quoque compar 
natura, ut possent gnatis munire senectam. 
usque adeo magni refert, ut semina possint 
seminibus commisceri genitaliter apta 
crassaque conveniant liquidis et liquida crassis. 
 atque in eo refert quo victu vita colatur; 
namque aliis rebus concrescunt semina membris 
atque aliis extenvantur tabentque vicissim. 
et quibus ipsa modis tractetur blanda voluptas. 
id quoque permagni refert; nam more ferarum 
quadrupedumque magis ritu plerumque putantur 
concipere uxores, quia sic loca sumere possunt 
pectoribus positis sublatis semina lumbis. 
nec molles opus sunt motus uxoribus hilum. 
nam mulier prohibet se concipere atque repugnat, 
clunibus ipsa viri Venerem si laeta retractat 
atque exossato ciet omni pectore fluctus; 
eicit enim sulcum recta regione viaque 
vomeris atque locis avertit seminis ictum. 
idque sua causa consuerunt scorta moveri, 
ne complerentur crebro gravidaeque iacerent, 
et simul ipsa viris Venus ut concinnior esset; 
coniugibus quod nil nostris opus esse videtur. 
 Nec divinitus inter dum Venerisque sagittis 
deteriore fit ut forma muliercula ametur; 
nam facit ipsa suis inter dum femina factis 
morigerisque modis et munde corpore culto, 
ut facile insuescat secum [te] degere vitam. 
quod super est, consuetudo concinnat amorem; 
nam leviter quamvis quod crebro tunditur ictu, 
vincitur in longo spatio tamen atque labascit. 
nonne vides etiam guttas in saxa cadentis 
umoris longo in spatio pertundere saxa?
 
 
	 
		 Lucretius 
		 The Latin Library 
		 The Classics Page