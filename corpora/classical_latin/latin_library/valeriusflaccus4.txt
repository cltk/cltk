Valerius Flaccus: Liber IV
		 

		 
		 
	 
	
 

 VALERI FLACCI ARGONAVTICA LIBER IV
 

 

 Atque ea non oculis divum pater amplius aequis 
sustinuit natique pios miseratus amores 
Iunonem ardenti trepidam gravis increpat ira: 
'ut nova nunc tacito &lt;se&gt; pectore gaudia tollunt! 
haeret inops solisque furit Tirynthius oris,      5 
at comite immemores Minyae facilesque relicto 
alta tenent. sic Iuno ducem fovet anxia curis 
Aesonium, sic arma viro sociosque ministrat. 
iam quibus incertam bellis Scythicaeque paventem 
gentis opes, quanta trepidam formidine cernam!      10 
tum precibus, tum me lacrimis et supplice dextra 
attemptare veto. rerum mihi firma potestas. 
i, Furias Veneremque move, dabit impia poenas 
virgo nec Aeetae gemitus patiemur inultos.' 
dixit et arcano redolentem nectare rorem,      15 
quem penes alta quies liquidique potentia somni, 
detulit inque vagi libavit tempora nati. 
ille graves oculos et Hylan resonantia semper 
ora ferens, ut nulla deum superare potestas, 
procumbit. tandem fessis pax reddita silvis      20 
fluminaque et vacuis auditae montibus aurae. 
ecce puer summa se tollere visus ab unda 
frondibus in croceis et iniquae munera nymphae 
stansque super carum talis caput edere voces: 
'quid, pater, in vanos absumis tempora questus?      25 
hoc nemus, hoc fatis mihi iam domus, improba quo me 
nympha rapit saevae monitu Iunonis, in amne. 
nunc Iovis accessus et iam mihi limina caeli 
conciliat iungitque &lt;toros&gt; et fontis honores. 
o dolor, o dulces quas gessimus ante pharetrae!      30 
iam socii laetis rapuerunt vincula ventis, 
hortator postquam furiis et voce nefanda 
impulit Oenides. verum cum gente domoque 
ista luet saevaeque aderunt tua numina matri. 
surge age et in duris haud umquam defice, caelo      35 
mox aderis teque astra ferent: tu semper amoris 
sis memor et cari comitis ne abscedat imago.' 
talibus orantem dictis visuque fruentem 
ille ultro petit et vacuis amplexibus instat 
languentisque movet frustra conamina dextrae:      40 
corpus hebet somno refugaque eluditur umbra. 
tum lacrimis, tum voce sequi, tum rumpere questus, 
cum sopor et vano spes maesta resolvitur actu. 
fluctus ab undisoni ceu forte crepidine saxi 
cum rapit halcyonis miserae fetumque laremque,      45 
it super aegra parens queritur&lt;que&gt; tumentibus undis 
certa sequi quocumque ferant audetque pavetque, 
icta fatiscit aquis donec domus haustaque fluctu est; 
illa dolens vocem dedit et se sustulit alis: 
haud aliter somni maestus labor. exsilit amens      50 
effusisque genas lacrimis rigat. 'ibimus' inquit 
'solus et hos montes desertaque lustra tenebis, 
care puer, nec res ultra mirabere nostras?' 
haec fatus relegitque vias et vallibus exit 
incertus quid Iuno ferat, quas apparet iras.      55 
nec minus et socios cernit procul aequore ferri 
praecipites tacitumque pudet potuisse relinqui. 
  Iamque iter ad Teucros atque hospita moenia Troiae 
flexerat Iliaci repetens promissa tyranni, 
cum maesto Latona simul Dianaque vultu      60 
ante Iovem stetit et supplex sic fatur Apollo: 
'in quem alium Alciden, in quae iam tempora differs 
Caucaseum, rex magne, senem? nullumne malorum 
finem adeo poenaeque dabis? te cuncta precatur 
gens hominum atque ipsi iam te, pater &lt;optime&gt;, montes      65 
fessaque cum silvis orant iuga. sat tibi furtum 
ignis et aetheriae defensa silentia mensae!' 
dixit ubi, e scopulis media inter pabula diri 
vulturis ipse etiam gemitu maestaque fatigat 
voce Iovem saevis relevans ambusta pruinis      70 
lumina, congeminant amnes rupesque fragorem 
Caucaseae, stupet ipse dei clamoribus ales. 
tunc etiam super&lt;as&gt; Acheronte auditus ad arces 
Iapetus, gravis orantem procul arcet Erinys 
respiciens celsi legem Iovis. ille dearum      75 
fletibus et magno Phoebi commotus honore 
velocem roseis demittit nubibus Irin. 
'i, Phrygas Alcides et Troiae differat arma. 
nunc' ait 'eripiat dirae Titana volucri.' 
diva volat defertque viro celeranda parentis      80 
imperia atque alacrem laetis hortatibus implet. 
  Iam Minyae mediis clarae per sidera noctis 
fluctibus intulerant placido cava lintea cursu 
multaque deserto memores super Hercule volvunt. 
Thracius at summa sociis e puppe sacerdos      85 
fata deum et miserae solans incommoda vitae 
securum numeris agit et medicabile carmen. 
quod simul adsumpta pulsum fide, luctus et irae 
et labor et dulces cedunt e pectore nati. 
  Interea magni iamiam subeuntibus astris      90 
Oceani genitale caput Titania frenis 
antra sonant, Sol auricomis urgentibus horis 
multifidum iubar et bisseno sidere textam 
loricam induitur; ligat hanc qui nubila contra 
balteus undantem variat mortalibus arcum.      95 
inde super terras et eoi cornua montis 
emicuit traxitque diem candentibus undis 
et Minyas viso liquerunt flamina Phoebo. 
  Proxima Bebrycii panduntur litora regni, 
pingue solum et duris regio non invida tauris.      100 
rex Amycus. regis fatis et numine freti 
non muris cinxere domos, non foedera legum 
ulla colunt placidas aut iura tenentia mentes. 
quales Aetnaeis rabidi Cyclopes in antris 
nocte sub hiberna servant freta, sicubi saevis      105 
advectet ratis acta notis tibi pabula dira 
et miseras, Polypheme, dapes, sic undique in omnes 
prospiciunt cursantque vias, qui corpora regi 
capta trahant. ea Neptuno trux ipse parenti 
sacrifici pro rupe iugi media aequora supra      110 
torquet agens. sin forma viris praestantior adsit, 
tum legere arma iubet sumptisque occurrere contra 
caestibus: haec miseri sors est aequissima leti. 
huc ubi devectam Neptunus gurgite puppem 
sensit et extremum nati prospexit in oras      115 
et quondam laetos domini certamine campos, 
ingemit ac tales evolvit pectore questus: 
'infelix imas quondam mihi rapta sub undas 
nec potius magno Melie tum mixta Tonanti! 
usque adeone meam quacumque ab origine prolem      120 
tristia fata manent? sic te olim pergere sensi, 
Iuppiter, iniustae quando mihi virginis armis 
concidit infelix et nunc chaos implet Orion. 
nec tibi nunc virtus aut det fiducia nostri, 
nate, animos opibusque ultra ne crede paternis.      125 
iamiam aliae vires maioraque sanguine nostro 
vincunt fata Iovis, potior cui cura suorum est. 
atque ideo nec ego hanc tumidis avertere ventis 
temptavi tenuive ratem nec iam mora morti 
hinc erit ulla tuae. reges preme, dure, secundos!'      130 
abstulit inde oculos natumque et tristia linquens 
proelia sanguineo terras pater adluit aestu. 
  Principio fluvios gentemque et litora ductor 
explorare iubet paulumque egressus Echion 
invenit obscura gemitus in valle trahentem      135 
clam iuvenem et caesi maerentem nomen amici. 
ille virum ut contra venientem umbrataque vidit 
tempora Parrhasio patris de more galero 
paciferaeque manu nequiquam insignia virgae, 
'heu fuge' ait 'certo quicumque es, perdite, passu      140 
dum datur!' obstipuit visu Nonacria proles 
quid ferat admirans. postquam remeare monentem 
ocius et dictis perstantem cernit in isdem, 
abripit et sociis quae sint ea promere cogit. 
ille manum tendens 'non haec' ait 'hospita vobis      145 
terra, viri, non hic ullos reverentia ritus 
pectora: mors habitat saevaeque hoc litore pugnae. 
iam veniet diros Amycus qui tollere caestus 
imperet et vasto qui vertice nubila pulset. 
talis in advectos Neptuni credita proles      150 
aeternum furit atque aequae virtutis egentes 
ceu superum segnes ad iniqua altaria tauros 
constituit, tandem ut misero lavet arma cerebro. 
consulite atque fugae medium ne temnite tempus. 
namque isti frustra quisquam concurrere monstro      155 
audeat et quaenam talem vidisse voluptas?' 
ductor ad haec: 'Bebryxne venis diversaque regi 
corda gerens--melior vulgi nam saepe voluntas-- 
hostis an externis fato delatus ab oris? 
et tua cur Amycus caestu nondum obruit ora?'      160 
'nomen' ait 'praedulce mihi ~nomen~que secutus 
Otreos unanimi. decus ille et laeta suorum 
gloria nec vestros comes aspernandus in actus 
Hesionam et Phrygiae peteret cum gaudia nuptae, 
hic Amycum contra iussus stetit atque ego palmas      165 
implicui. sed prima procul vixdum ora levantis 
fulminea frontem dextra disiectaque fudit 
lumina. me numquam leto dignatus et armis, 
sed lacrimis potius luctuque absumor inerti. 
spes tamen, his fando si nuntius extitit oris      170 
et Mariandynum patrias penetravit ad urbes, 
unde genus fraterque viro--sed et ille quierit 
oro nec vanis cladem Lycus augeat armis.' 
  Haec ubi non ulla iuvenes formidine moti 
accipiunt (dulce et dura sic pergere mente),      175 
terga sequi properosque iubet coniungere gressus. 
litore in extremo spelunca apparuit ingens 
arboribus super et dorso contecta minanti, 
non quae dona deum, non quae trahat aetheris ignem, 
infelix domus et sonitu tremebunda profundi.      180 
at varii pro rupe metus: hinc trunca rotatis 
bracchia rapta viris strictoque immortua caestu 
ossaque taetra situ &lt;et&gt; capitum maestissimus ordo 
per piceas, quibus adverso sub vulnere nulla 
iam facies nec nomen erat; media ipsius arma      185 
sacra metu[que] magnique aris imposta parentis. 
hospitis hic primum monitus rediere Dymantis 
et pavor et monstri subiit absentis imago 
atque oculos cuncti inter se tenuere silentes, 
donec sidereo Pollux interritus ore      190 
'te tamen hac, quicumque es,' ait 'formidine faxo 
iam tua silva ferat, modo sint tibi sanguis et artus!' 
omnibus idem animus forti decernere pugna 
exoptantque virum contra&lt;que&gt; occurrere poscunt. 
qualiter ignotis spumantem funditus amnem      195 
&lt;. . . . . . . . . . . . . . . . . . . . .&gt; 
pandit iter, mox omne pecus formidine pulsa 
pone subit iamque et mediis procedit ab undis. 
  At procul e silvis sese gregibusque ferebat 
saevus in antra gigas, quem nec sua turba tuendo      200 
it taciti secura metus. mortalia nusquam 
signa manent; instar scopuli, qui montibus altis 
summus abit longeque iugo stat solus ab omni. 
devolat inde furens nec quo via curve profecti 
nec genus ante rogat, sed tali protonat ira:      205 
'incipite, o iuvenes! etenim fiducia, credo, 
huc tulit auditas et sponte lacessitis oras. 
sin errore viae necdum mens gnara locorum, 
Neptuni domus atque egomet Neptunia proles.      213 
hic mihi lex caestus adversaque tollere contra      209 
bracchia, sic ingens Asiae plaga quique per Arcton 
dexter et in laevum pontus iacet haec mea visit 
hospitia, hoc cuncti remeant certamine reges. 
iam pridem caestus resides et frigida raris      214 
dentibus aret humus. quis mecum foedera iunget? 
prima manu cui dona fero? mox omnibus idem 
ibit honos. fuga sub terras, fuga nulla per auras. 
nec lacrimae--ne ferte preces--superive vocati 
pectora nostra movent: aliis rex Iuppiter oris. 
faxo Bebrycium nequeat transcendere puppis      220 
ulla fretum et ponto volitet Symplegas inani.' 
  Talia dicta dabat, cum protinus asper Iason 
et simul Aeacidae simul et Calydonis alumni 
Nelidesque Idasque prior quae maxima surgunt 
nomina, sed nudo steterat iam pectore Pollux.      225 
tum pavor et gelidus defixit Castora sanguis, 
nam nec ad Elei pugnam videt ora parentis 
nec sonat Oebalius caveae favor aut iuga nota 
Taygeti, lavitur patrios ubi victor ad amnes, 
nec pretium sonipes aut sacrae taurus harenae,      230 
praemia sed manes reclusaque ianua leti. 
illum Amycus nec fronte trucem nec mole tremendum, 
vixdum etiam primae spargentem signa iuventae, 
ore renidenti lustrans obit et fremit ausum 
sanguineosque rotat furiis ardentibus orbes.      235 
non aliter iam regna poli, iam capta Typhoeus 
astra ferens Bacchum ante acies primamque deorum 
Pallada et oppositos doluit sibi virginis angues. 
sic adeo insequitur rabidoque ita murmure terret: 
'quisquis es, infelix celeras puer, haud tibi pulchrae      240 
manserit hoc ultra frontis decus orave matri 
nota feres. tune a sociis electus iniquis? 
tune Amyci moriere manu?' nec plura moratus 
ingentes umeros spatiosaque pectoris ossa 
protulit horrendosque toris informibus artus.      245 
deficiunt visu Minyae, miratur et ipse 
Tyndarides. redit Alcidae iam sera cupido 
et vacuo maestos lustrarunt lumine montes. 
at satus aequoreo fatur tunc talia rege: 
'aspice et haec crudis durata volumina tauris      250 
nec peto sortis opem, sed quos potes indue caestus.' 
  Dixit et urgentis post saeva piacula fati 
nescius extremum hoc armis innectere palmas 
dat famulis, dat et inde Lacon. odia aspera surgunt 
ignotis prius atque incensa mente feruntur      255 
in medium sanguis Iovis et Neptunia proles. 
hinc illinc dubiis intenta silentia votis 
et pater orantis caesorum Tartarus umbras 
nube cava tandem ad meritae spectacula pugnae 
emittit. summi nigrescunt culmina montis.      260 
  Continuo Bebryx, Maleae velut arce fragosa 
turbo rapax, vix ora virum, vix tollere passus 
bracchia torrenti praeceps agit undique nimbo 
cursibus involvens totaque immanis harena 
insequitur. vigil ille metu cum pectore et armis      265 
huc alternus et huc, semper cervice reducta 
semper et in digitis et summi pulvere campi, 
proiectusque redit. spumanti qualis in alto 
Pliade capta ratis, trepidi quam sola magistri 
cura tenet, rapidum ventis certantibus aequor      270 
intemerata secat, Pollux sic providus ictus 
servat et Oebalia dubium caput eripit arte. 
ut deinde urgentes effudit nubibus iras 
ardoremque viri, paulatim insurgere fesso 
integer et summos ~manibus~ deducere caestus.      275 
ille dies aegros Amyci sudoribus artus 
primus et arenti cunctantem vidit hiatu 
nec sua defessum noscunt loca nec sua regem 
agmina. respirant ambo paulumque reponunt 
bracchia, ceu Lapithas aut Paeonas aequore in ipso      280 
cum refovet fixaque silet Gradivus in hasta. 
vix steterant et iam ecce ruunt inflictaque late 
terga sonant. nova vis iterum, nova corpora surgunt. 
hunc pudor, hunc noto iam spes audentior hoste 
instimulat. fumant crebro praecordia pulsu,      285 
avia responsant gemitu iuga. pervigil ut cum 
artificum notat Aet&lt;na&gt; manus et fulmina Cyclops 
prosubigit, pulsis strepitant incudibus urbes. 
emicat hic dextramque parat dextramque minatur 
Tyndarides, redit huc oculis et pondere Bebryx      290 
sic ratus, ille autem celeri rapit ora sinistra: 
conclamant socii et subitas dant gaudia voces. 
illum insperata turbatum fraude furentemque 
Oebalides prima refugit dum detonet ira, 
territus ipse etiam atque ingentis conscius ausi.      295 
saevit inops Amycus nullo discrimine sese 
praecipitans avidusque viri (respectat ovantes 
quippe procul Minyas), tunc caestu elatus utroque 
inruit. hos inter Pollux subit et trucis ultro 
advolat ora viri nec spes effecta, sed ambae      300 
in pectus cecidere manus. hoc saevior ille 
ecce iterum vacuas agit inconsulta per auras 
bracchia. sentit ubi Pollux rationis egentem, 
dat genibus iunctis latus effusumque secutus 
haud revocare gradum patitur turbatque premitque      305 
ancipitem crebros et liber congerit ictus 
desuper averso. sonat omni vulnere vertex 
inclinis ceditque malis. iam tempora manant 
sanguineaeque latent aures, vitalia donec 
vincula, qua primo cervix committitur artu,      310 
solvit dextra gravis. labentem propulit heros 
ac super insistens 'Pollux ego missus Amyclis 
et Iove natus.' ait 'nomen mirantibus umbris 
hoc referes. sic et memori noscere sepulchro.' 
Bebrycas extemplo spargit fuga, nullus adempti      315 
regis amor: montem celeres silvamque capessunt. 
haec sors, haec Amycum tandem manus arcuit ausis 
effera servantem Ponti loca vimque iuventae 
continuam et magni sperantem tempora patris. 
tenditur ille ingens hominum pavor arvaque late      320 
occupat, annosi veluti si decidat olim 
pars Erycis vel totus Athos. qua mole iacentis 
ipse etiam expleri victor nequit oraque longo 
comminus obtutu mirans tenet. at manus omnis 
heroum densis certatim amplexibus urgent      325 
armaque ferre iuvat fessasque attollere palmas. 
'salve, vera Iovis, vera o Iovis' undique 'proles' 
ingeminant 'o magnanimis memoranda palaestris 
Taygeta et primi felix labor ille magistri!' 
dumque ea dicta ferunt, tenues tamen ire cruores      330 
siderea de fronte vident nec sanguine Pollux 
territus averso siccabat vulnera caestu. 
illius excelsum ramis caput armaque Castor 
implicat et viridi conectit tempora lauro 
respiciensque ratem 'patriis' ait 'has precor oris,      335 
diva, refer frondes cumque hac freta curre corona.' 
dixerat. hinc valida caedunt armenta bipenni 
perfusique sacro placati gurgitis amne 
graminea sternuntur humo, tunc liba dapesque 
frondibus accumulant; exsortia terga Laconi      340 
praecipiunt pecudum. toto mox tempore mensae 
laetus ovat nunc laude virum, nunc vatis honoro 
carmine, victori geminans cratera parenti. 
  Iamque dies auraeque vocant rursusque capessunt 
aequora, qua rigidos eructat Bosporos amnes.      345 
illos, Nile, tuis nondum dea gentibus Io 
transierat fluctus, unde haec data nomina ponto. 
tum pius Oeagri claro de sanguine vates 
admonita genetrice refert casusque locorum 
Inachidosque vias pelagusque emensa iuvencae      350 
exilia intentisque canit. 'videre priores 
saepe Iovem &lt;in&gt; terras Argivaque regna Pelasgum 
virginis Iasiae blandos descendere ad ignes. 
sentit Iuno dolos curaque accensa iugali 
aethere desiluit (dominam Lyrceia tellus      355 
antraque deprensae tremuerunt conscia culpae), 
cum trepida Inachiae paelex subit ora iuvencae 
sponte dei; plausu fovet hanc et pectora mulcet 
Iuno renidenti cohibens suspiria vultu. 
mox ita adorta Iovem: "da quam modo ditibus Argis      360 
campus alit primae referentem cornua Phoebes 
indomitamque bovem, da carae munera nuptae. 
ipsa ego dilectae pecudi iam pascua digna 
praecipuosque legam fontes." qua fraude negaret 
aut quos inventos tenuisset Iuppiter astus?      365 
muneris illa potens custodem protinus Argum 
adiungit. custos Argus placet, inscia somni 
lumina non aliter toto cui vertice quam si 
Lyda nurus sparso telas maculaverit ostro. 
Argus et in scopulos et monstris horrida lustra      370 
ignotas iubet ire vias heu multa morantem 
conantemque preces inclusaque pectore verba. 
ultima tum patriae cedens dedit oscula ripae; 
flevit Amymone, flerunt Messeides undae, 
flevit et effusis revocans Hyperia lacertis.      375 
illa, ubi vel fessi tremerent erroribus artus 
vel rueret summo iam frigidus aethere vesper, 
heu quotiens saxo posuit latus aut, ubi longa 
aegra siti, quos ore lacus, quae pabula carpsit, 
verbere candentes quotiens exhorruit armos!      380 
quin et ab excelso meditantem vertice saltus 
audentemque mori valles citus egit in imas 
Argus et arbitrio durus servavit erili, 
cum subito Arcadio sonuit cava fistula ritu 
imperiumque patris celerans Cyllenius ales      385 
advenit et leni modulatur carmen avena 
"quo" que ait "hinc diversus abis? heus respice cantus!" 
haud procul insectans Argum languentia &lt;cantu&gt; 
lumina cuncta notat dulcesque sequentia somnos 
et celerem mediis in cantibus exigit harpen.      390 
iamque refecta Iovi paulatim in imagine prisca 
ibat agris Io victrix Iunonis et ecce 
cum facibus spirisque et Tartareo ululatu 
Tisiphonen videt: ac primo vestigia visu 
figit et in miserae rursus bovis ora recurrit.      395 
nec qua valle memor &lt;nec&gt; quo se vertice sistat 
Inachias errore etiam defertur ad undas, 
qualis et a prima quantum mutata iuvenca! 
nec pater aut trepidae temptant accedere nymphae. 
ergo iterum silvas, iterum petit invia retro      400 
ceu Styga dilectum fugiens caput. inde per urbes 
raptatur Graias atque ardua flumina ripis, 
oblato donec paulum cunctata profundo 
incidit. absistunt fluctus et gnara futuri 
dant pavida alta viam, celsis procul ipsa refulget      405 
cornibus ac summa palearia sustinet unda. 
ast Erebi virgo ditem volat aethere Memphin 
praecipere et Pharia venientem pellere terra. 
contra Nilus adest et toto gurgite torrens 
Tisiphonen agit atque imis inlidit harenis      410 
Ditis opem ac saevi clamantem numina regni. 
apparent sparsaeque faces disiectaque longe 
verbera et abruptis excussi crinibus hydri. 
nec Iovis interea cessat manus: intonat alto 
insurgens caelo genitor curamque fatetur      415 
atque ipsa imperium Iuno pavet. haec procul Io 
spect[ab]at ab arce &lt;Phari&gt;, iam divis addita iamque 
aspide cincta comas et ovanti persona sistro. 
Bosporon hinc veteres errantis nomine divae 
vulgavere. iuvet nostros nunc ipsa labores      420 
immissisque ratem sua per freta provehat Euris.' 
  Dixerat et placidi tendebant carbasa venti. 
postera non cassae Minyis Aurora retexit 
noctis iter: nova cuncta vident Thyneaque iuxta 
litora fatidici poenis horrentia Phinei,      425 
dira deum summo quem vis urgebat in aevo. 
quippe neque extorrem tantum nec lucis egentem 
insuper Harpyiae Typhonides, ira Tonantis, 
depopulant ipsoque dapes praedantur ab ore. 
talia prodigia et tales pro crimine poenas      430 
perpetitur. spes una seni, quod pellere saevam 
quondam fata luem dederant Aquilone creatis. 
ergo ubi iam Minyas certamque accedere Phineus 
sentit opem, primas baculo defertur ad undas 
vestigatque ratem atque oculos attollit inanes.      435 
tunc tenuem spirans animam 'salve o mihi longum 
exspectata manus nostrisque' ait 'agnita votis. 
novimus et divis geniti quibus et via iussos 
quae ferat ac vestri rebar sic tempora cursus 
proxima quaeque legens, quantum Vulcania Lemnos      440 
traxerit, infelix tulerit quae Cyzicus arma. 
sensi et Bebrycio supremam in litore pugnam 
iam propior iamque hoc animam solamine mulcens. 
non ego nunc magno quod cretus Agenore Phineus 
aut memorem mea quod vates insedit Apollo      445 
pectora: praesentis potius miserescite fati! 
nec mihi diversis erratum casibus orbem 
amissas aut flere domos aut dulcia tempus 
lumina; consuetis serum est ex ordine fatis 
ingemere. Harpyiae semper mea pabula servant,      450 
fallere quas nusquam misero locus: ilicet omnes 
deveniunt niger intorto ceu turbine nimbus 
iamque alis procul et sonitu mihi nota Celaeno. 
diripiunt verruntque dapes foedataque turbant 
pocula, saevit odor surgitque miserrima pugna      455 
parque mihi monstrisque fames. sprevere quod omnes 
pollueruntque manu quodque unguibus excidit atris 
has mihi fert in luce moras. nec rumpere fata 
morte licet, trahitur victu crudelis egestas. 
sed vos o servate precor, praedicta deorum      460 
si non falsa mihi, vos finem imponite poenis. 
nempe adsunt qui monstra fugent, Aquilonia proles 
non externa mihi: nam rex ego divitis Hebri 
iunctaque vestra meo quondam Cleopatra cubili.' 
  Nomen ad Actaeae Calais Zetesque sororis      465 
prosiliunt Zetesque prior 'quem cernimus?' inquit 
'tune ille Odrysiae Phineus rex inclitus orae? 
tu Phoebi comes et nostro dilecte parenti? 
o ubi nunc regni generisque ubi gloria? quam te 
exedit labor et miseris festina senectus!      470 
quin age mitte preces: namque est tibi nostra voluntas, 
si non ira deum--vel si placabilis--urget.' 
sustulit hic geminas Phineus ad sidera palmas 
'te'que ait 'infesti, quae nunc premis, ira Tonantis, 
ante precor, nostrae tandem iam parce senectae,      475 
sit modus. et fore credo equidem, nam vestra voluntas 
quid, iuvenes, sine pace deum? nec credite culpam 
saevitiae scelerumve mihi nunc crimina pendi: 
fata loquax mentemque Iovis quaeque abdita solus 
consilia et terris subito ventura parabat      480 
prodideram miserans hominum genus. hinc mihi tanta 
pestis et offusae media inter dicta tenebrae. 
iam tandem cessere irae nec casus ab alto, 
ipse volens nostris sed vos deus adpulit oris.' 
sic ait et fatis ita iam cedentibus omnes      485 
impulit et durae commovit imagine poenae. 
instituere toros mediisque tapetibus ipsum 
accipiunt circumque iacent; simul aequora servant, 
astra simul, vescique iubent ac mittere curas, 
cum subitus misero tremor et pallentia primae      490 
ora senis fugere manus. nec prodita pestis 
ante, sed in mediis dapibus videre volucres. 
fragrat acerbus odor patriique exspirat Averni 
halitus, unum omnes incessere planctibus, unum 
infestare manus. inhiat Cocytia nubes      495 
luxurians ipsoque ferens fastidia visu. 
tum sola conluvie atque inlusis stramina mensis 
foeda rigant, stridunt alae praedaque retenta 
saevit utrimque fames. nec solum horrenda Celaeno 
Phinea, sed miseras etiam prohibere sorores.      500 
emicat hic subito seseque Aquilonia proles 
cum clamore levat, genitor simul impulit alas. 
hoste novo turbata lues lapsaeque rapinae 
faucibus et primum pavidae Phineia tecta 
pervolitant, mox alta petunt. stant litore fixi      505 
Haemonidae atque oculis palantia monstra sequuntur. 
sicut, prorupti tonuit cum forte Vesevi 
Hesperiae letalis apex, vixdum ignea montem 
torsit hiems, iamque eoas cinis induit urbes: 
turbine sic rapido populos atque aequora longe      510 
transabeunt nullaque datur considere terra. 
iamque et ad Ionii metas atque intima tendunt 
saxa, vocat magni Strophadas nunc incola ponti. 
hic fessae leti&lt;que&gt; metu propioris anhelae 
dum trepidant humilique graves timidoque volatu      515 
implorant clamore patrem Typhona nefando, 
extulit adsurgens noctem pater imaque summis 
miscuit et mediis vox exaudita tenebris: 
'iam satis huc pepulisse deas. cur tenditis ultra 
in famulas saevire Iovis, quas fulmina quamquam      520 
aegidaque ille gerens magnas sibi legit in iras? 
nunc quoque Agenoreis idem decedere tectis 
imperat: agnoscunt monitus iussaeque recedunt. 
mox tamen et vobis similis fuga, cum premet arcus 
letifer. Harpyiae numquam nova pabula quaerent      525 
donec erunt divum meritae mortalibus irae.' 
haesit uterque polo dubiisque elanguit alis, 
mox abit et sociae victor petit agmina puppis. 
  Interea Minyae pulsa lue prima Tonanti 
sacra novant, tum vina toris epulasque reponunt.      530 
ipse inter medios ceu dulcis imagine somni 
laetus ad oblitae Cereris suspirat honores; 
agnoscit Bacchi latices, agnoscit et undam 
et nova non pavidae miratur gaudia mensae. 
hunc ubi reclinem stratis et pace fruentem      535 
aspicit ac longae ducentem oblivia poenae 
talibus appellat supplexque ita fatur Iason: 
'vota, senex, perfecta tibi. nunc me quoque curis 
eripe et ad nostros animum converte labores. 
omnis adhuc sors laeta quidem nec numine vano,      540 
siqua fides curae superum, tantum aequor adorti 
tendimus: ipsa mihi puppem Iovis optima proles 
instituit, dedit et socios Saturnia reges. 
fidere mens sed nostra nequit quantumque propinquat 
Phasis et ille operum summus labor, hoc magis angunt      545 
proxima nec vates sat iam mihi Mopsus et Idmon.' 
ille ducem nec ferre preces nec dicere passus 
amplius hic demum vittas laurumque capessit 
numina nota ciens. stupet Aesonis inclita proles 
Phinea ceu numquam poenis nullaque gravatum      550 
peste Iovis: tam largus honos, tam mira senectae 
maiestas infusa; vigor novus auxerat artus. 
tum canit: 'o terras fama venture per omnes, 
quem sociis ducibusque deis atque arte benigna 
Pallados ipse ultro Pelias ad sidera tollit,      555 
demens, dum profugi non sperat vellera Phrixi, 
fata locosque tibi, possum quas reddere grates, 
expediam rerumque vias finemque docebo. 
ipse etiam, qui me prohibet sua pandere terris 
saecula, te propter fandi mihi Iuppiter auctor.      560 
hinc iter ad Ponti caput errantesque per altum 
Cyaneas. furor his medio concurrere ponto; 
necdum ullas videre rates: sua comminus actae 
saxa premunt cautesque suas. ceu vincula mundi 
ima labant, tremere ecce solum, tremere ipsa repente      565 
tecta vides: illae redeunt, illae aequore certant. 
di tibi progresso propius, di forsitan ipsi 
auxilium mentemque dabunt. ast ipse iuvare 
ausa quibus monitis possim tua? quippe per altum 
tenditis unde procul venti, procul unde volucres,      570 
et pater ipse maris pavidas detorquet habenas. 
siqua brevis scopulis fieret mora, si semel orsis 
ulla quies, fuga tunc medio speranda recursu: 
vix repetunt primae celeres confinia terrae 
iamque alio clamore ruunt omnisque tenetur      575 
pontus et infestis anceps cum montibus errat. 
verum animo redit illa meo sors cognita divum 
(fabor enim nec spe dubios solabor inani): 
cum mihi Tartareas saevo clangore volucres 
protulit ira Iovis, vox haec simul excidit auris:      580 
"ne vanas impende preces finemque malorum 
expete, Agenoride! Pontum penetraverit ulla 
cum ratis et rabidi steterint in gurgite montes, 
tum sperare modum poenae veniamque licebit." 
sic deus. aut vobis ergo fera [per] saxa patescunt      585 
aut mea iam saevae redeunt ad pabula Dirae. 
verum inter medias dabitur si currere cautes 
(certe digna manus) vacuumque exibis in aequor, 
proxima regna Lyci, remeat qui victor ab oris 
Bebryciis. toto non ullus litore Ponti      590 
mitior. hic lecto comitum de robore siquem 
perculerit vicina lues, ne defice casus 
praedicti memor atque animos accinge futuris. 
illic pestiferas subter iuga concava torquet 
alter aquas Acheron vastoque exundat hiatu      595 
fumeus et saeva sequitur caligine campos. 
linque gravem fluvium et miseris sua fata colonis: 
sic quoque non uno dabitur transcurrere luctu. 
quid tibi nubifera surgentem rupe Carambin, 
quid memorem quas Iris aquas aut torqueat Ancon?      600 
proxima Thermodon hinc iam secat arva--memento-- 
inclita Amazonidum magnoque exorta Gradivo 
gens ibi: femineas nec tu nunc crede catervas, 
sed qualis, sed quanta viris insultat Enyo 
divaque Gorgonei gestatrix innuba monstri.      605 
ne tibi tunc horrenda rapax ad litora puppem 
ventus agat, ludo volitans cum turma superbo 
pulvereis exsultat equis ululataque tellus 
intremit et pugnas mota pater incitet hasta. 
non ita sit metuenda tibi saevissima quamquam      610 
gens Chalybum, duris patiens cui cultus in arvis 
et tonat adflicta semper domus ignea massa. 
inde omnem innumeri reges per litoris oram, 
hospitii quis nulla fides, sed limite recto 
puppis et aequali transcurrat carbasus aura:      615 
sic demum rapidi venies ad Phasidis amnem. 
castra ibi iam Scythiae fraternaque surgit Erinys. 
ipse truces illic Colchos hostemque iuvabis 
auxiliis. nec plura equidem discrimina cerno. 
fors etiam optatam dabitur contingere pellem.      620 
sed te non animis nec solis viribus aequum 
credere: saepe acri potior prudentia dextra. 
quam tulerit deus, arripe opem. iamque ultima nobis 
promere fata nefas. sileo prior.' atque ita facto 
fine dedit tacitis iterum responsa tenebris.      625 
  Tum subita resides socios formidine Iason 
praecipitat rumpitque moras tempusque timendi. 
ipse viros gradiens ad primi litoris undam 
prosequitur Phineus. 'quaenam tibi praemia,' dixit 
'quas, decus o Boreae, possim persolvere grates?      630 
me Pangaea super rursus iuga meque paterna 
stare Tyro dulcesque iterum mihi surgere soles 
nunc reor. exactae (verumne?) abiere volucres 
nec metuam tutaeque dapes? date tangere vultus, 
dem sinite amplexus propiusque accedite dextrae.'      635 
dixerat. abscedunt terris et litora condunt. 
  Omnibus extemplo saeva sub imagine rupes 
Cyaneae propior&lt;que&gt; labor. quando adfore quaque 
parte putent? stant ora metu nec fessa recedunt 
lumina diversas circum servantibus undas,      640 
cum procul auditi sonitus insanaque saxa, 
saxa neque illa viris, sed praecipitata profundo 
siderei pars visa poli. dumque ocius instant, 
ferre fugam maria ante ratem, maria ipsa repente 
deficere adversosque vident discedere montes,      645 
omnibus et gelida rapti formidine remi. 
ipse per arma volans et per iuga summa carinae 
hortatur supplexque manus intendit Iason 
nomine quemque premens: 'ubi nunc promissa superba 
ingentesque minae, mecum quibus ista secuti?      650 
idem Amyci certe visus timor omnibus antro 
perculerat; stetimus tamen et deus adfuit ausis. 
quin iterum idem aderit, credo, deus.' haec ubi fatus 
corripit abiecti remumque locumque Phaleri 
et trahit, insequitur flammata pudore iuventus.      655 
unda laborantes praeceps rotat ac fuga ponti 
obvia. miscentur rupes iamque aequore toto 
Cyaneae iuga praecipites inlisa remittunt. 
bis fragor infestas cautes adversaque saxis 
saxa dedit, flamma expresso bis fulsit in imbri.      660 
sicut multifidus ruptis e nubibus horror 
effugit et tenebras nimbosque intermicat ignis 
terrificique ruunt tonitrus elisaque noctem 
lux dirimit (pavor ora virum, pavor occupat aures), 
haud secus implevit pontum fragor; effluit imber      665 
spumeus et magno puppem procul aequore vestit. 
  Advertere dei defixaque numina ponto, 
quid scopulis praeclusa ratis, quid dura iuventus 
expediat. pendet magnis favor ortus ab ausis. 
prima coruscanti signum dedit aegide virgo      670 
fulmineam iaculata facem. vixdum ardua cautes 
cesserat, illa volans tenui per concita saxa 
luce fugit. rediere viris animique manusque 
ut videre viam. 'sequor, o quicumque deorum,' 
Aesonides 'vel fallis' ait praecepsque fragores      675 
per medios ruit et fumo se condidit atro. 
coeperat hinc cedens abductis montibus unda 
ferre ratem pelagoque dies occurrere aperto. 
sed neque permissis iam fundere rector habenis 
vela neque eniti remis pote, cum super adsunt      680 
Cyaneae. premit umbra ratem scopulique feruntur 
comminus. hic &lt;Iuno&gt; praecepsque ex aethere Pallas 
insiliunt pariter scopulos: hunc nata coercet, 
hunc coniunx Iovis, ut valido qui robore tauros 
sub iuga et invito detorquet in ilia cornu.      685 
inde, velut mixtis Vulcanius ardor harenis 
verset aquas, sic ima fremunt fluctuque coacto 
angitur et clausum scopulos super effluit aequor. 
contra omnes validis tenui discrimine remis 
pergere iter mediosque ratem transferre per ictus.      690 
saxa sed extremis tamen increpuere corymbis 
parsque (nefas) deprensa iugis, nam cetera caelo 
debita. conclamant Minyae, latera utraque quippe 
dissiluisse putant. fugit ipse novissimus ictus 
Tiphys et &lt;e&gt; mediis sequitur freta rapta ruinis      695 
nec prius obsessum scopulis respexit ad aequor 
aut sociis temptata quies, nigrantia quam iam 
litora longinquique exirent flumina Rhebae. 
tunc fessas posuere manus, tunc arida anheli 
pectora, discussa quales formidine Averni      700 
Alcides Theseusque comes pallentia iungunt 
oscula vix primis amplexi luminis oris. 
nec vero ipse metus curasque resolvere ductor, 
sed maria aspectans 'heu qui datus iste deorum 
sorte labor nobis! serum ut veniamus ad amnem      705 
Phasidis et mites' inquit 'dent vellera Colchi, 
unde per hos iterum montes fuga?' talia fundit 
imperio fixos Iovis aeternumque revinctos 
nescius. id fati certa nam lege manebat, 
siqua per hos undis umquam ratis isset apertis.      710 
  Tum freta, quae longis fuerant impervia saeclis, 
ad subitam stup&lt;uer&gt;e ratem Pontique iacentis 
omne solum regesque patent gentesque repostae. 
non alibi effusis cesserunt longius undis 
litora, non, tantas quamvis Tyrrhenus et Aegon      715 
volvat aquas, geminis tot desint Syrtibus undae. 
nam super huc vastos tellus quoque congerit amnes; 
non septemgemini memorem quas exitus Histri, 
quas Tanais flavusque Tyres Hypanisque Novasque 
addat opes quantosque sinus Maeotia laxent      720 
aequora. flumineo sic agmine fregit amari 
vim salis hinc Boreae cedens glaciantibus auris 
Pontus et exorta facilis concrescere bruma. 
utque vel immotos Ursae rigor invehit amnes 
vel freta versa vadis, hiemem sic unda per omnem      725 
aut campo iacet aut tumido riget ardua fluctu, 
atque hac Europam curvis anfractibus urget, 
hac Asiam, Scythicum specie sinuatus in arcum. 
illic umbrosae semper stant aequore nubes 
et non certa dies, primo nec sole profundum      730 
solvitur aut vernis cum lux aequata tenebris, 
sed redit extremo tandem in sua litora Tauro. 
  Iam Mariandynis advertit puppis harenis 
atque celer terras regemque exquirit Echion 
dicta ferens lectos (fama est si nominis umquam)      735 
Haemoniae subiisse viros, det litora fessis. 
adproperat Lycus auditis laetatus Achivis 
ac simul Aesoniden omnemque in regia turbam 
tecta trahit modo Bebryciis praefixa tropaeis, 
mitis et in mediis effatur talia Grais:      740 
'haud temere est, fato divum reor ad mea vectos 
litora vos, odium quibus atque eadem ira furentis 
Bebryciae saevaque pares de gente triumphi: 
certa fides animis, idem quibus incidit hostis. 
nos quoque, nos Amycum tanto procul orbe remoti      745 
sensimus et saevis frater mihi fusus harenis. 
ultor ego atque illuc cunctis accensus in armis 
tunc aderam, cum vos mediis contenta ferebant 
vela fretis. illum in sanie taboque recenti 
vidimus aequoreo similem per litora monstro.      750 
nec vero praerepta mihi suprema tyranni 
fata queror bellove magis laetarer et armis 
procubuisse meis, quam lege quod occidit ultus 
ipse sua meritoque madent quod sanguine caestus.' 
excipit Aesonides: 'tuus ergo in montibus ignis      755 
ille? tuas acies medio de gurgite vidi?' 
fatur et ostentans prolem Iovis 'hic tibi Pollux 
en,' ait 'inviso solvit cui pectore poenas.' 
ille virum circa mirantia lumina volvit. 
festa dehinc mediis ineunt convivia tectis      760 
communesque vocant superos, quorum eruta nutu 
Bebrycia, et votis pariter praeda&lt;que&gt; fruuntur.
 
 
 
 
 
	 Valerius Flaccus 
	 The Latin Library 
	 The Classics Page