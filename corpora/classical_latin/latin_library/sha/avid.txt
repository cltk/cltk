Avidius Cassius
		 

		 
		 
	 
	
 

 AVIDIUS CASSIUS VULCACII
GALLICANI V.C.
 

 

 
 I. 1 Avidius Cassius, ut quidam volunt, ex
familia Cassiorum fuisse dicitur per matrem, [homine] novo genitus Avidio
Severo, qui ordines duxerat et post ad summas dignitates pervenerat; 2
cuius Quadratus in historiis meminit, et quidemgraviter, cum illum summum
virum et necessarium rei p. adserit et apud ipsum Marcum praevalidum; 3
nam iam eo imperante perisse fatali sorte perhibetur. 4 Hic ergo Cassius
ex familia, ut diximus, Cassiorum, qui in C. Iulium conspiraverant, oderat
tacite principatum nec ferre poterat imperatorium nomen dicebatque nil
esse gravius nomine imperii, quod non posset e re p. tolli nisi per
alterum imperatorem. 5 Denique temptasse in pueritia dicitur extorquere
etiam Pio principatum, sed per patrem, virum sanctum et gravem,
adfectationem tyrannidis latuisse, habitum tamen semper ducibus suspectum. 
6 Vero autem illum parasse insidias ipsius Veri epistula indicat, quam
inserui. 7 Ex epistula Veri: "Avidius Cassius avidus est, quantum et
mihi videtur et iam inde sub avo meo, patre tuo, innotuit, imperii: quem
velim observari iubeas. 8 Omnia ei nostra displicent, opes non mediocres
parat, litteras nostras ridet. Te philosopham aniculam, me luxuriosum
morionem vocat. Vide quid agendum sit. 9 Ego hominem non odi, sed vide,
ne tibi et liberis tuis non bene consulas, cum talem inter praecinctos
habeas, qualem milites libenter audiunt, libenter vident." 
 

 
 II. 1
Rescriptum Marci de Avidio Cassio: "Epistulam tuam legi, sollicitam
potius [quam] imperatoriam et non nostri temporis. 2 Nam si ei divinitus
debetur imperium, non poterimus interficere, etiamsi velimus.&#151;Scis enim
proavi tui dictum: "successorem suum nullus occidit" &#151;; sin minus, ipse
sponte sinenostra crudelitate fatales laqueos inciderit. 3 Adde quod non
possumus reum facere, quem et nullus accusat et, ut ipse dicis, milites
amant. 4 Deinde in causis maiestatis haec natura est, ut videantur vim
pati etiam quibus probatur. 5 Scis enim ipse, quid avus tuus Hadrianus
dixerit: "misera conditio imperatorum, quibus de affectata tyrannide nisi
occisis non potest credi." 6 Eius autem exemplum ponere [malui] quam
Domitiani, qui hoc primus dixisse fertur; tyrannorum enim etiam bona dicta
non habent tantum auctoritatis, quantum debent. 7 Sibi ergo habeat suos
mores, maxime cum bonus dux sit et severus et fortis et rei p.
necessarius. 8 Nam quod dicis liberis meis cavendum esse morte illius:
plane liberi mei pereant, si magis amari merebitur Avidius quam illi et si
rei p. expediet Cassium vivere quam liberos Marci." Haec de Cassio Verus,
haec Marcus. 
 

 
 III. 1 Sed nos hominis naturam et mores breviter
explicabimus; neque enim plura de his sciri possunt, quorum vitam et
inlustrare nullus audet eorum causa, a quibus oppressi fuerint. 2 Addemus
autem, quemadmodum ad imperium venerit et quemadmodum sit occisus et ubi
victus. 3 Proposui enim, Diocletiane Auguste, omnes, qui imperatorium
nomen sive [iusta causa sive] iniusta habuerunt, in litteras mittere, ut
omnes purpuratos, Auguste, cognosceres. 4 Fuit his moribus, ut nonnumquam
trux et asper videretur aliquando mitis et lenis, saepe religiosus, alias
contemptor sacrorum, avidus vini item abstinens, cibi adpetens et inediae
patiens, Veneris cupidus et castitatis amator. 5 Nec defuerunt qui illum
Catilinam vocarent, cum et ipse se ita gauderet appellari, addens futurum
se Sergium, si dialogistam occidisset, 6 Antoninum hoc nomine significans,
quitantum enituit in philosophia, ut iturus ad bellum Marcomannicum
timentibus cunctis, ne quid fatale proveniret, rogatus sit non adulatione
sed serio, ut praecepta philosophiae ederet. 7 Nec ille timuit, sed per
ordinem paraeneseos&#151;hoc est praeceptionum&#151;per triduum disputavit. 8
Fuit praeterea disciplinae militaris Avidius Cassius tenaxet qui se Marium
dici vellet. 
 

 
 IV. 1 Quoniam de severitate illius dicere coepimus,
multa extant crudelitatis potius quam severitatis eius indicia. 2 Nam
primum milites, qui aliquid provincialibus tulissent per vim, in illis
ipsis locis, in quibus peccaverant, in crucem sustulit. 3 Primus etiam id
supplicii genus invenit, ut stipitem grandem poneret pedum octoginta et
centum [id est materiam] et a summo usque ad imum damnatos ligaret et ab
imo focum adponeret incensisque aliis alios fumo, cruciatu, timore etiam
necaret. 4 Idem denos catenatos in profluentem mergi iubebat vel in mare. 
5 Idem multis desertoribus manus excidit, aliis crura incidit ac poplites
dicens maius exemplum esse adviventis miserabiliter criminosi quam occisi. 
6 Cum exercitum duceret, et inscio ipso manus auxiliaria centurionibus
suis auctoribus tria milia Sarmatarum neglegentius agentum in Danuvii
ripis occidissent et cum praeda ingenti ad eum redissent sperantibus
centurionibus praemium, quod perparva manu tantum hostium segnius
agentibus tribunis et ignorantibus occidissent, rapi eos iussit et in
crucem tolli servilique supplicio adfici, quod exemplum non extabat,
dicens evenire potuisse, ut essent insidiae ac periret Romani imperii
reverentia. 7 Et cum ingens seditio in exercitu orta esset, processit
nudus campestri solo tectus et ait: "Percutite", inquit, "Me, si audetis
et corruptae disciplinae facinus addite." 8 Tunc conquiescentibus cunctis
meruit timeri, quia ipse non timuit. 9 Quae res tantum disciplinae
Romanis addidit, tantum terroris barbaris iniecit, ut pacem annorum centum
ab Antonino absente peterent, si quidem viderant damnatos Romani ducis
iudicio etiam eos, qui contra fas vicerant. 
 

 
 V. 1 De hoc multa gravia
contra militum licentiam facta inveniuntur apud Aemilium Parthenianum, qui
adfectatores tyrannidis iam inde a veteribus historiae tradidit. 2 Nam et
virgis caesos in foro et in mediis castris securi percussi qui ita
meruerunt, et manus multis amputavit. 3 Et praeter laridum ac buccellatum
atque acetum militem in expeditione portare prohibuit et, si aliud
quippiam repperit, luxuriem non levi supplicio adfecit. 4 Extat de hoc
epistula divi Marci ad praefectum suum talis: 5 "Avidio Cassio legiones
Syriacas dedi diffluentes luxuria et Dafnidis moribus agentes, quas totas
excaldantes se repperisse Caesonius Vectilianus scripsit. 6 Et puto me
non errasse, si quidem et tu notum habeas Cassium, hominem Cassianae
severitatis et disciplinae. 7 Neque enim milites regi possunt nisi vetere
disciplina. Scis enim versum a bono poeta dictum et omnibus frequentatum
: "Moribus antiquis res stat Romana virisque." 8 Tu tantum fac adsint
legionibus abunde commeatus, quos, si bene Avidium novi, scio non
perituros." 9 Praefecti ad Marcum: "Recte consuluisti, mi domine, quod
Cassium praefecisti Syriacis legionibus. 10 Nihil enim tam expedit quam
homo severior Graecanicis militibus. 11 Ille sane omnes excaldationes,
omnes flores de capite, collo et sinu militi excutiet. 12 Annona
militaris omnis parata est, neque quicquam deest sub bono duce: non enim
multum aut quaeritur aut inpenditur." 
 

 
 VI. 1 Nec fefellit de se
iudicium habitum. Nam statim et ad signa edici iussit et programma in
parietibus fixit, ut, si quis cinctus inveniretur apud Dafnen, discinctus
rediret. 2 Arma militum septima die semper respexit, vestimenta etiam et
calciamenta et ocreas, delicias omnes de castris summovit iussitque eos
hiemem sub pellibus agere, nisi corrigerent suos mores; et egissent, nisi
honestius vixissent. 3 Exercitium septimi diei fuit omnium militum, ita
ut et sagittas mitterent et armis luderent. 4 Dicebat enim miserum esse,
cum exercerentur athletae, venatores et gladiatores, non exerceri milites;
quibus minor esset futurus labor, si consuetus esset. 5 Ergo correcta
disciplina et in Armenia et in Arabia et in Aegyptores optime gessit
amatusque est ab omnibus orientalibus et speciatim ab Antiochensibus, 6
qui etiam imperio eius consenserunt, ut docet Marius Maximus in vita divi
Marci. 7 Nam cum et Bucolici milites per Aegyptum gravia multa facerent,
ab hoc retunsi sunt, ut idem Marius Maximus refert in eo libro, quem
secundum de vita Marci [et] Antonini edidit. 
 

 
 VII. 1 Hic imperatorem
se in oriente appellavit, ut quidam dicunt, Faustina volente, quae
valetudini Marci iam diffidebat et timebat ne infantes filios tueri sola
non posset atque aliquis existeret, qui capta statione regia infantes de
medio tolleret. 2 Alii autem dicunt hanc artem adhibuisse militibus et
provincialibus Cassium contra Marci amorem, ut sibi posset consentiri,
quod diceret Marcum diem suum obisse. 3 Nam et divum eum appellasse
dicitur, ut desiderium illius leniret. 4 Imperatorio animo cum
processisset, eum, qui sibi aptaverat ornamenta regia, statim praefectum
praetorii fecit; qui et ipse occisus est Antonino invito ab exercitu, qui
et Maecianum, cui erat commissa Alexandria quique consenserat spe
participatus Cassio, invito atque ignorante Antonino interemit. 5 Nec
tamen Antoninus graviter est iratus rebellione cognita nec in eius liberos
aut affectus saevit. 6 Senatus illum hostem appellavit bonaque eius
proscripsit. Quae Antoninus in privatum aerarium congeri noluit, quare
senatu praecipiente in aerarium publicum sunt relata. 7 Nec Romae terror
defuit, cum quidam Avidium Cassium dicerent absente Antonino, qui nisi a
voluptariis unice amabatur, Romam esse venturum atque urbem tyrannice
direpturum, maxime senatorum causa. Qui eum hostem iudicaverant bonis
proscriptis. 8 Et amor Antonini hoc maxime enituit, quod consensu omnium
praeter Antiochenses Avidius interemptus est; 9 quem quidem occidi non
iussit sed passus est, cum apud cunctos clarum esset, si potestatis suae
fuisset, parsurum illi fuisse. 
 

 
 VIII. 1 Caput eius ad Antoninum cum
delatum esset, ille non exultavit, non elatus est, sed etiam doluit
ereptam sibi esse occasionem misericordiae, cum diceret se vivum illum
voluisse capere, ut illi exprobraret beneficia sua eumque servaret. 2
Denique cum quidam diceret reprehendendum Antoninum, quod tam mitis esset
inhostem suum eiusque liberos et adfectus atque omnes, quos conscios
tyrannidis repperisset, addente illo qui reprehendebat "quid si ille
vicisset?", dixisse dicitur: "non sic deos coluimus nec sic vivimus, ut
ille nos vinceret." 3 Enumeravit deinde omnes principes, qui occisi
essent, habuisse causas, quibus mererentur occidi nec quemquam facile
bonum vel victum a tyranno vel occisum, 4 dicens meruisse Neronem,
debuisse Caligulam, Othonem et Vitellium nec imperare voluisse. 5 Nam de
Pertinace et Galba paria sentiebat, cum diceret in imperatore avaritiam
esse acerbissimum malum. 6 Denique non Augustum, non Traianum, non
Hadrianum, non patrem suum a rebellibus potuisse superari, cum et multi
fuerint et ipsis vel invitis vel insciis extincti. 7 Ipse autem Antoninus
a senatu petit, ne graviter in conscios defectionis animadverteretur, eo
ipse tempore, quo rogavit, ne quis senator temporibus suis capitali
supplicio adficeretur, quod illi maximum amorem conciliavit; 8 denique
paucissimis centurionibus punitis deportatos revocari iussit. 
 

 
 IX. 1
Antiochensis, qui Avidio Cassio consenserant, [non punivit], sed et his et
aliis civitatibus, quae illum iuverant, ignovit, cum primo Antiochensibus
graviter iratus esset hisque spectacula sustulisset et multa alia
civitatis ornamenta, quae postea reddidit. 2 Filios Avidii Cassii
Antoninus parte media paterni patrimonii donavit, ita ut filias eius auro,
argento et gemmis cohonestaret. 3 Nam et Alexandriae, filiae Cassii, et
genero Druentiano liberam evagandi, ubi vellent, potestatem dedit. 4
Vixeruntque non quasi tyranni pignora, sed quasi senatorii ordinis in
summa securitate, cum illis etiam in lite obici fortunam propriae
vetuisset domus, damnatis aliquibus iniuriarum, qui in eos petulantes
fuissent. Quos quidem amitae suae marito commendavit. 5 Si quis autem
omnem hanc historiam scire desiderat, legat Mari Maximi secundum librum de
vita Marci, in quo ille ea dicit, quae solus Marcus mortuo iam Vero egit. 
6 Tunc enim Cassius rebellavit, ut probat epistula missa ad Faustinam,
cuius hoc exemplum est: 7 "Verus mihi de Avidio verum scripserat, quod
cuperet imperare. Audisse enim te arbitror, quod Veri statores de eo
nuntiarent. 8 Veni igitur in Albanum, uttractemus omnia dis
volentibus.nil timeas." 9 Hinc autem apparet Faustinam ista nescisse, cum
dicat Marius infamari eam cupiens, quod ea conscia Cassius imperium
sumpsisset. 10 Nam et ipsius epistula extat ad virum, qua urget Marcum,
ut in eum graviter vindicet. 11 Exemplum epistulae Faustinae ad Marcum:
"Ipsa in Albanumcras, ut iubes, mox veniam: tamen iam hortor, ut, si amas
liberos tuos, istos rebelliones acerrime persequaris. 12 Male enim
adsuevereunt et duces [et] milites, qui nisi opprimuntur, oppriment." 
 

 

X. 1 Item alia epistula eiusdem Faustinae ad Marcum: "Mater mea Faustina
patrem tuum Pium in defectione Celsi si hortata est, ut pietatem primum
circa suos servaret, sic circa alienos. 2 Non enim pius est imperator, qui
non cogitat uxorem et filios. 3 Commodus noster vides in qua aetate sit. 
Pompeianus generet senior est et peregrinus. 4 Vide, quid agas de Avidio
Cassio et de eius consciis. 5 Noli parcere hominibus, qui tibi non
pepercerunt et nec mihi nec filiis nostris parcerent, si vicissent. 6
Ipsa iter tuum mox consequor: quia Fadilla nostra aegrotabat, in
Formianum venire non potui. 7 Sed si te Formis invenire non potuero,
adsequar Capuam, quae civitas et meam et filiorum nostrum aegritudinem
poterit adiuvare. 8 Soteridam medicum in Formianum ut dimittas, rogo. 
Ego autem Pisitheo nihil credo, qui puellae virgini curationem nescit
adhibere. 9 Signatas mihi litteras Calpurnius dedit: ad quas rescribam,
si tardavero, per Caecilium senem spadonem, hominem, ut scis, fidelem. 10
Cui verbo mandabo, quid uxor Avidii Cassii et filii et gener de te iactare
dicantur." 
 

 
 XI. 1 Ex his litteris intellegitur Cassio Faustinam
consciam non fuisse quin etiam supplicium eius graviter exegisse, siquidem
Antoninum quiescentem et clementiora cogitantem ad vindictae necessitatem
impulit. 2 Cui Antoninus quid rescripserit, subdita epistula perdocebit: 
3 "Tu quidem, mea Faustina, religiose pro marito et pro nostris liberis
agis. nam relegi epistulam tuam in Formiano, qua me hortaris, ut in Avidii
conscios vindicem. 4 Ego vero et eius liberis parcam et genero et uxori
et ad senatum scribam, ne aut proscriptio gravior sit aut poena crudelior. 
5 Non enim quicquam est, quod imperatorem Romanum melius commendet
gentibus quam clementia. 6 Haec Caesarem deum fecit, haec Augustum
consecravit, haec patrem tuum specialiter Pii nomine ornavit. 7 Denique
si ex mea sententia de bello iudicatum esset, nec Avidius esset occisus. 
8 Esto igitur secura: "Di me tuentur, dis pietas mea&#151;cordi es[t]."
Pompeianum nostrum in annum sequentem consulem dixi." Haec Antoninus ad
coniugem. 
 

 
 XII. 1 Ad senatum autem qualem orationem miserit, interest
scire. 2 Ex oratione Marci Antonini: "Habetis igitur, p. c., pro
gratulatione victoriae generum meum consulem, Pompeianum dico, cuius aetas
olim remuneranda fuerat consulatu, nisi viri fortes intervenissent, quibus
reddi debuit, quod a re p. debebatur. 3 Nunc quod ad defectionem
Cassianam pertineret, vos oro atque obsecro, p.c., ut censura vestra
deposita meam pietatem clematiamque servetis, immo vestram neque quemquam
ullum senatus occidat. 4 Nemo senatorum puniatur, nullius fundatur viri
nobilis sanguis, deportati redeant, proscripti bona recipiant. 5 Utinam
possem multos etiam ab inferis ecxitare ! non enim umquam placet in
imperatore vindicta sui doloris, quaesi iustior fuerit, acrior videtur. 6
Quare filiis Avidii Cassii et genero et uxori veniam dabitis. Et quid
dico veniam, cum illi nihil fecerint. 7 Vivant igitur securi scientes sub
Marco vivere. Vivant in patrimonio parentum pro parte donato, auro,
argento, vestibus fruantur. sint divites, sint securi, sint vagi et liberi
et per ora omnium ubique populorum circumferant meae, circumferant vestrae
pietatis exemplum. 8 Nec magna haec est, p.c., clementia, veniam
proscriptorum liberis et coniugibus dari: 9 ego vero a vobis peto, ut
conscios senatorii ordinis et equestris a caede, a proscriptione, a
timore, ab infamia, ab invidia et postremo abomni vindicetis iniuria
detisque hoc meis temporibus, 10 ut in causa tyrannidis, qui in tumultu
c[a]ecidit, probetur occisus." 
 

 
 XIII. 1 Hanc eius clementiam senatus
his adclamationibus prosecutus est: 2 "Antonine pie, di te servent.
Antonine clemens, di te servent. Antonine clemens, di te servent.] tu
voluisti quod licebat, nos fecimus quod decebat. 3 Commodo imperium
iustum rogamus. Progeniem tua robora. Fac securi sint liberi nostri. 4
Bonum imperium nulla vis laedit. Commodo Antonino tribuniciam potestatem
rogamus, praesentiam tuam rogamus. 5 Philosophiae tuae, patientiae tuae,
doctrinae tuae, nobilitati tuae, innocentiae tuae. vincis inimicos, hostes
exuperas, di te tuentur." Et reliqua. 6 Vixerunt igitur posteri Avidii
Cassii securi et ad honores admissi sunt. 7 Sed eos Commodus Antoninus
post excessum divi patris sui omnes vivos incendi iussit, quasi in
factione deprehensos. 8 Haec sunt quaede Cassio Avidio conperimus. 9
Cuius ipsius mores, ut supra diximus, varii semper fuerunt, sed ad
censuram crudelitatemque propensiores. 10 Qui si optinuisset imperium,
fuisset non modo clemens sed bonus, sed utilis et optimus imperator. 
 

 

XIV. 1 Nam extat epistola eius ad generum suum iam imperatoris huiusmodi: 2 "Misera res publica, quae istos divitiarum cupidos et divites patitur. 
3 Miser Marcus, homo sane optimus, qui, dum clemens dici cupit, eos
patitur vivere, quorum ipse non probat vitam. 4 Ubi Lucius Cassius, cuius
nos frustra tenet nomen? Ubi Marcus ille Cato Censorius? Ubi omnis
disciplina maiorum? Quae olim quidem intercidit, nunc vero nec
quaeritur. 5 Marcus Antoninus philosophatur et quaerit de elementis et de
animis et de honesto et iusto necsentit pro re p. 6 Vides multis opus
esse gladiis, multis elogiis, ut in antiquum statum publica forma
reddatur. 7 Ego vero istis praesidibus provinciarum&#151;an ego proconsules,
an ego praesides putem, qui ob hoc sibi a senatu et ab Antonino provincias
datas credunt, ut luxurientur, ut divites fiant? 8 Audisti praef.
praetorii nostri philosophi ante triduum quam fieret mendicum et pauperem,
sed subito divitem factum. Unde, quaeso, nisi devisceribus rei p.
provincialiumque fortunis? Sint sane divites, sint locupletes: aerarium
publicum refercient; tantum difaveant bonis partibus: reddent Cassiani
rei p. principatum." Haec epistola eius indicat, quam severus et quam
tristis futurus fuerit imperator.
 
 
	 
		 Historia Augusta 
		 The Latin Library 
		 The Classics Page