Caracalla
		 

		 
		 
	 
	
 

 ANTONINUS CARACALLUS AELI SPARTIANI
 

 

 
 I. 1 Ex duobus liberis, quos Septimius
Severus reliquit, quorum unum &lt;Antoninum&gt; exercitus, alterum pater dixit,
Geta hostis est iudicatus, Bassianum notum optinuisse imperium. 2 De
cuius maioribus frustra putamus iterandum, cum omnia in Severi vita satis
dicta sint. 3 Huius igitur pueritia blanda, ingeniosa, parentibus
adfabilis, amicis parentum iucunda, populo accepta, grata senatui, ipsi
etiam ad amorem conciliandum salutaris fuit. 4 Non ille in litteris
tardus, non in benivolentis segnis, non tenax in largitate, non lentus in
clementia, sed parentibus, visus. 5 Denique, si quando feris obiectos
damnatos vidit, flevit aut oculos avertit. Quod populo plus quam amabile
fuit. 6 Septennis puer, cum conlusorem suum puerum ob Iudaicam religionem
gravius verberatum audisset, neque patrem suum neque patrem pueri velut
auctores verberum diu respexit. 7 Antiochensibus et Bysantiis interventu
suo iura vetusta restituit, quibus iratus fuit Severus, quod Nigrum
iuverant. Plautiani odium crudelitatis causa concepit. 8 Quod a
parentibus gratia sigillariorum acceperat, id vel clientibus vel magistris
sponte donavit. Sed haec puer. 
 

 
 II. 1 Egressus vero pueritiam seu
patris monitis seu calliditate ingenii sive quod se Alexandro Magno
Macedoni aequandum putabat, restrictior, gravior, vultu etiam truculentior
factus est, prorsus ut eum, quem puerum scierant, multi esse non
crederent. 2 Alexandrum Magnum eiusque gesta in ore semper habuit. 
Tiberium et Syllam in conventu plerumque laudavit. 3 Patris superbior
fuit; fratrem magna eius humilitate despexit. 4 Post patris mortem in
castra praetoria pergens apud milites conquestus est circumveniri se
fratris insidiis, atque ita fratrem in palatio fecit occidi. Eius corpus
statim cremari praecepit. 5 Dixit praeterea in castris fratrem sibi
venenum parasse, matri eum inreverentem fuisse; egitque publice his
gratias, qui eum occiderunt. 6 Addidit denique his quasi fidelioribus
erga se stipendium. 7 Pars militum apud Albam Getam occisum aegerrime
accepit, dicentibus cunctis duobus se fidem, promisisse liberis Severi,
duobus servare debere, 8 clausisque portis diu imperator non admissus nisi
delenitis animis, non solum querellis de Geta et criminationibus editis,
sed inormitate stipendii militibus, ut solet, placatis, atque inde Romam
redit. 9 Tunc sub veste senatoria loricam habens cum armatis militibus
curiam ingressus est. Hos in medio inter subsellia duplici ordine
conlocavitet sic verba fecit. 10 Questus est de fratris insidiis in
volute et incondite ad illius accusationem [et excusationem] sui. 11 Quod
quidem nec senatus libenter accepit, cum ille dixisset fratri se omnia
permisisse, fratrem ab insidias fecisse nec vicem amori reddidisse
fraterno. 
 

 
 III. 1 Post hoc relegatis deportatisque reditum in patriam
restituit. Inde ad praetorianos processit et in castris mansit. 2 Altera
die Capitolium petit, [ad] eos, quos occidere parabat, adfabiliter est
locutus innitensque Papiniano et Ciloni ad Palatium redit. 3 Cum flentem
matrem Getae vidisset aliasque mulieres post necem fratris, mulieres
occidere conatus est, sed ob hoc retentus, ne augeretur fratris occisi
crudelitas. 4 Laetum ad mortem coegit misso a se veneno: ipse enim inter
suasores Getae mortis primus fuerat, qui et primus interemptus est. 5
Ipse mortem eius saepissime flevit. Multos, qui caedis eius conscii
fuerant, interemit, sed et eum, qui imaginem eius honoravit. 6 Post hoc
fratrem patruelem Afrum, cui pridie partes de cena miserat, iussit
occidit. 7 Qui cum se praecipitasset percussorum timore et ad uxorem
crure fracto erepisset, tamen per ludibrium percussoribus deprehensus est
et occisus. 8 Occidit etiam Pompeianum, Marci nepotem, ex filia natum et
ex Pompeiano, cui nupta fuerat Lucilla post mortem Veri imperatoris, quem
et consulem bis fecerat et omnibus bellis praeposuerat, quae gravissima
tunc fuerunt, et ita quidem ut videretur a latronibus interemptus. 
 

 

IV. 1 Dein in conspectu eius Papinianus securi percussus a militibus et
occisus est. Quo facto percussori dixit : "Gladio te exequi oportuit meum
iussum." 2 Occisus est etiam eius iussu Patruinus ante templum divi Pii,
tractaque sunt eorum per plateam cadavera sine aliqua humanitatis
reverentia. Filium etiam Papiniani, qui ante triduum quaestor opulentum
munus ediderat, interemit. 3 Isdem diebus occisi sunt innumeri, qui
fratris eius partibus faverant. Occisi etiam liberti, qui Getae
administraverant. 4 Caedes deinde in omnibus locis. Et in balneis factae
caedes, occisique nonnulli etiam cenantes, inter quos etiam Sammonicus
Serenus, cuis libri plurimi ad doctrinam extant. 5 In summum discrimen
etiam Chilo iterum praefectus et consul venit ob hoc, quod concordiam
inter fratres suaserat. 6 Et cum idem Chilo sublata veste senatoria nudis
pedibus ab urbanicianis raptus esset, Antoninus seditionem compressit. 7
Multas praeterea postea caedes in urbe fecit, passim raptis amilitibus
nonnullis hominibus et occisis, quasi seditionem vindicans. 8 Helvium
Pertinacem, suffectum consulem, ob hoc solum, quod filius esset
imperatoris, occidit. 9 Neque cessavit umquam sub diversis occasionibus
eos interficere, qui fratris amici fuissent. 10 Saepe in senatum, saepe
in populum superbe invectus est aut edictis propositis aut orationibus
editis, Syllam se etiam ostendens futurum. 
 

 
 V. 1 His gestis Galliam
petit atque ut primum in eam venit, Narbonensem proconsulem occidit. 2
Cunctis deinde turbatis, qui in Gallia res gerebant, odium tyrannicum
meruit quamvis aliquando fingeret et benignum, cum esset natura
truculentus. 3 Et cum multas contra homines et contra iura civitatum
fecisset, morbo inplicitus graviter laboravit. Circa eos, qui eum
curabant, crudelissimus fuit. 4 Dein ad orientem profectionem parans
omisso itinere in Dacia resedit. Circa Raetiam non paucos barbaros
interemit militesque suos quasi Syllae milites et cohortatus est et
donavit. 5 Deorum sane se nominibus appellari vetuit, [quod] Commodus
fecerat, cum illum, quod leonem aliasque feras occidisset, Herculem
dicerent. 6 Et cum Germanos subegisset, Germanicum se appellavit vel ioco
vel serio, ut erat stultus et demens, adserens, si Lucanos vicisset,
Lucanicum se appellandum. 7 Damnati sunt eo tempore qui urinam in eo loco
fecerunt, in quo statuae aut imagines erant principis, et qui coronas
imaginibus eius detraxerunt, ut alias ponerent, damnatis et qui remedia
quartanis tertianisque collo adnexa gestarunt. 8 Per Thracias cum praef.
iter fecit; inde cum in Asiam traiceret, naufragi periculum adit antemna
fracta, ita ut in scafam cum protectoribus [ita] descenderet. Unde in
triremem a praef. classis receptus evasit. 9 Excepit apros frequenter,
contra leonem etiam stetit. Quando etiam missis ad amicos litteris
gloriatus est seque ad Herculis virtutem accessisse [se] iactavit. 
 

 

VI. 1 Post hoc ad bellum Armeniacum Parthicumque conversus ducem
bellicum, qui suis conpetebat moribus, fecit. 2 Inde Alexandriam petit,
in gymnasium populum convocavit eumque obiurgavit; legi etiam validos ad
militiam praecepit. 3 Eos autem, quos legerat, occidit exemplo Ptolomaei
Euergetis, qui octavus hoc nomine appellatus est. Dato praeterea signo
militibus, ut hospites suos occiderent, magnam caedem Alexandreae fecit. 
4 Dehinc per Cadusios et Babylonios ingressus tumultuarie cum Parthorum
satrapis manum contulit, feris etiam bestiis in hostes immissis. 5 Datis
ad senatum quasi post victoriam litteris Parthicus appellatus est; nam
Germanici nomen patre vivo fuerat consecutus. 6 Deinde cum iterum vellet
Parthis bellum inferre atque hibernaret Edessae atque inde Carras Luni dei
gratia venisset, die natalissui, octavo idus Apriles, ipsis Megalensibus,
cum ad requisita naturae discessisset, insidiis a Macrino praef. praet.
positis, qui post eum invasit imperium, interemptus est. 7 Conscii caedis
fuerunt Nemesianus et frater eius Apollinaris Triccianusque, qui praef.
legionis secundae Parthicae militabatet qui equitibus extraordinariis
praeerat, et praeterea plerisque officialium inpulsu Martialis. 
 

 
 VII. 
1 Occisus est autem in medio itinere inter Carras et Edessam, cum lavandae
vessicae gratia ex equo descendisset atque inter protectores suos,
coniuratos caedis, ageret. 2 Denique cum illum in equum strator eius
levaret, pugione latus eius confodit, conclamatumque ab omnibus est id
Martialem fecisse. 3 Et quoniam dei Luni fecimus mentionem, sciendum
doctissimis quibusqueid memoriae traditum atque ita nunc quoque a Carrenis
praecipue haberi, ut qui Lunam femineo nomine ac sexu putaverit
nuncupandam, is addictus mulieribus semper inserviat; 4 qui vero marem
deum esse crediderit, is dominetur uxori neque ullas mulierbres patiatur
insidias. 5 Unde, quamvis Graeci vel Aegyptii eo genere quo feminam
hominem, etiam Lunam deum dicant, mystice tamen Lunum dicunt. 
 

 
 VIII. 
1 Scio de Papiniani nece multos ita in litteras rettulisse, ut caedis non
adsciverint causam, aliis alia referentibus; sed ego malui varietatem
opinionum edere quam de tanti viri caede reticere. 2 Papinianum
amicissimum fuisse imperatori Severo, ut aliqui loquuntur, adfinem etiam
per secundam uxorem, memoriae traditur; et huic praecipue utrumque filium
a Severo commendatum, atque ob hoc concordia fratrum Antoninorum favisse; 
4 egisse quin etiam, ne occideretur, cum iam de insidiis eius Bassianus
quereretur; atque ideo una cum his, qui fautores fuerant Getae, a
militibus non solum permittente verum etiam suadente Antonino occisum. 5
Multi dicunt Bassianum occiso fratre illi mandasse, ut et in senatu per se
et apud populum facinus dilueret, illum autem respondisse non tam facile
parricidium excusari posse quam fieri. 6 Est etiam haec fabella, quod
dictare noluerit orationem, qua invehendum erat in fratrem, ut causa eius
melior fieret, qui occiderat; illum autem negantem respondisse aliud esse
[excusare] parricidium, aliud accusare innocentem occisum. 7 Sed hoc
omnino non convenit: nam neque praef. poterat dictare orationem, et
constat eum quasi fautorem Getae occisum. 8 Et fertur quidem Papinianus,
cum raptus a militibus ad Palatium traheretur occidendus, praedivinasse
dicens e(u)m stultissimum fore, qui in suum subrogaretur locum, nisi
adpetitam crudeliter praefecturam vindicaret. 9 Quod factum est: nam
Macrinus Antoninum occidit, ut supra exposuimus. Qui cum filio factus in
castris imperator filium suum, qui Diadumenus vocabatur, Antoninum
vocavit, idcirco quod a praetorianis multum Antoninus desideratus est. 

 

 
 IX. 1 Bassianus vixit annis quadraginta tribus. Imperavit annis sex.
publico funere elatus est. 2 Filium reliquit, qui postea et ipse Marcus
Antoninus Heliogabalus dictus est; ita enim nomen Antoninorum inoleverat,
ut velli ex animis hominum non posset, quod omnium pectora velut Aug(usti)
nomen obsederat. 3 Fuit male moratus et patre duro crudelior. Avidus
cibi, vini etiam adpetens, suis odiosus et praeter milites praetorianos
omnibus castris exosus. Prorsus nihil inter fratres simile. 4 Opera
Romae reliquit thermas nominis sui eximias, quarum cellam solearem
architecti negant posse ulla imitatione, qua[lis] facta est, fieri. 5 Nam
et ex aere vel cypro cancelli suppositi esse dicuntur, quibus cameratio
tota concredita est, et tantum est spatii, ut id ipsum fieri nagent
potuisse docti mechanis. 6 Reliquit et porticum patris nomine, quae gesta
illius contineret et triumphos et bella. 7 Ipse Caracalli nomen accepit a
vestimento, quod populo dederat, demisso usque ad talos, quod ante non
fuerat. 8 Unde hodieque Antoninianae dicuntur caracallae huiusmodi, in
usu maxime Romanae plebis frequentatae. 9 Idem viam novam munivit, quae
est sub eius thermis, Antoninianis scilicet, qua pulchrius inter Romanas
plateas non facile quicquam invenias. 10 Sacra Isidis Romam deportavit et
templa ubique magnifice eidem deae fecit; sacra etiam maiore reverentia
celebravit, quam antea celebrabantur. 11 In quo quidem mihi mirum
videtur, quemammodum sacra Isidis primum per hunc Romam venisse dicantur,
cum Antoninus Commodus ita ea celebraverit, ut et Anubin portaret et
pausas ederet; nisi forte iste addidit celebritati, non eam primus
invexit. 12 Corpus eius Antoninorum sepulchro inlatum est, ut ea sedes
reliquias eius acciperet, quae nomen addiderat. 
 

 
 X. 1 Interest scire
quemadmodum novercam suam Iuliam uxorem duxisse dicatur. 2 Quae cum esset
pulcherrima et quasi per neglegentiam se maxima corporis parte nudasset
dixissetque Antoninus "Vellem, si liceret", respondisse fertur: "Si libet,
licet. an nescis te imperatorem esse et leges dare, non accipere?" 3 Quo
audito furor inconditus ad effectum criminis roboratus est nuptiasque eas
celebravit, quas, si sciret se leges dare vere, solus prohibere debuisset. 
4 Matrem enim (non alio dicenda erat nomine) duxit uxorem et ad
parricidium iunxit incestum, si quidem eam matrimonio sociavit, cuius
filium nuper occiderat. Non ab re est etiam diasyrticum quiddam in eum
dictum addere. 5 Nam cum Germanici et Parthici et Arabici et Alamannici
nomen adscriberet (nam Alamannorum gentem devicerat), Helvius Pertinax,
filius Pertinacis, dicitur ioco dixisse : "Adde, si placet, etiam Geticus
Maximus", quod Getam occiderat fratrem et Gothi Getae dicerentur, quos
ille, dum ad orientem transit, tumultuariis proeliis devicerat. 
 

 
 XI. 
1 Occidendi Getae multa prodigia extiterunt, ut in vita eius exponemus. 2
Nam quamvis prior ille e vita excesserit, nos tamen ordinem secutisumus,
ut qui et prior natus est et qui prior imperare coeperat, prior
scriberetur. 3 Eo sane tempore, quo ab exercitu appellatus est Augustus
vivo patre, quod ille pedibus aeger gubernare non posse videretur
imperium, contusis animis militum et tribunorum Severus dicitur animo
volutasse, ut et hunc occideret, nisi repugnassent praef. eius, gravis
viri. 4 Aliqui contra dicunt praef. voluisse id fieri, sed Septimium
noluisse, ne et severitas illius crudelitatis nomine inquinaretur, et, cum
auctores criminis milites fuerint, adulescens stultae temeritatis poenas
lueret tam gravis supplicii titulo, ut a patre videretur occisus. 5 Hic
tamen omnium durissimus et, ut uno conplectamur verbo, parricida et
incestus, patris, matris, fratris inimicus, a Macrino, qui eum occiderat,
timore militum et maxime praetorianorum inter deos relatus est. 6 Habet
Faustinae templum et divale nomen eripuit, 7 certe templum, quod ei sub
Tauri radicibus fundaverat maritus, in quo postea filius huius
Heliogabalus Antoninus sibi vel Iovi Syrio vel Soli&#151;incertum id est&#151;templum fecit. 
 
 
	 
		 Historia Augusta 
		 The Latin Library 
		 The Classics Page