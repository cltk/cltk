Appendix Vergiliana: Culex
		 

		 
		 
	 
	
 

 APPENDIX VERGILIANA 
sive 
CARMINA MINORA VERGILIO ADTRIBUTA
 

 

 
CULEX
 

 
Lusimus, Octavi, gracili modulante Thalia 
atque ut araneoli tenuem formavimus orsum; 
lusimus: haec propter culici sint carmina docta, 
omnis et historiae per ludum consonet ordo 
notitiaeque ducum voces, licet invidus adsit.    5 
quisquis erit culpare iocos musamque paratus, 
pondere vel culicis levior famaque feretur. 
posterius graviore sono tibi musa loquetur 
nostra, dabunt cum securos mihi tempora fructus, 
ut tibi digna tuo poliantur carmina sensu.    10 
Latonae magnique Iovis decus, aurea proles, 
Phoebus erit nostri princeps et carminis auctor 
et recinente lyra fautor, sive educat illum 
Arna Chimaereo Xanthi perfusa liquore 
seu decus Asteriae seu qua Parnasia rupes    15 
hinc atque hinc patula praepandit cornua fronte 
Castaliaeque sonans liquido pede labitur unda. 
quare, Pierii laticis decus, ite, sorores 
Naides, et celebrate deum ludente chorea. 
et tu, sancta Pales, ad quam ventura recurrit    20 
agrestum bona fetura, sit cura tenentis 
aerios nemorum cultus silvasque virentis: 
te cultrice vagus saltus feror inter en antra. 
  Et tu, cui meritis oritur fiducia chartis, 
Octavi venerande, meis adlabere coeptis,    25 
sancte puer. tibi namque canit non pagina bellum 
triste Iovis ponitque &lt;tumultus, heu quibus arsit&gt; 
Phlegra, Giganteo sparsa est quae sanguine tellus, 
nec Centaureos Lapithas compellit in ensis; 
urit Erichthonias Oriens non ignibus arces;    30 
non perfossus Athos nec magno vincula ponto 
iacta meo quaerent iam sera volumine famam, 
non Hellespontus pedibus pulsatus equorum, 
Graecia cum timuit venientis undique Persas; 
mollia sed tenui pede currere carmina, versu    35 
viribus apta suis Phoebo duce ludere gaudet. 
hoc tibi, sancte puer; memorabilis et tibi certet 
gloria perpetuum lucens mansura per aevum; 
et tibi sede pia maneat locus et tibi sospes 
debita felices memoretur vita per annos,    40 
grata bonis lucens. sed nos ad coepta feramur. 
  Igneus aetherias iam sol penetrarat in arces 
candidaque aurato quatiebat lumina curru, 
crinibus et roseis tenebras Aurora fugarat: 
propulit e stabulis ad pabula laeta capellas    45 
pastor et excelsi montis iuga summa petivit, 
lurida qua patulos velabant gramina colles. 
iam silvis dumisque vagae, iam vallibus abdunt 
corpora iamque omni celeres e parte vagantes 
tondebant tenero viridantia gramina morsu;    50 
scrupea desertas haerebant ad cava rupes, 
pendula proiectis carpuntur et arbuta ramis 
densaque virgultis avide labrusca petuntur. 
haec suspensa rapit carpente cacumina morsu 
vel salicis lentae vel quae nova nascitur alnus,    55 
haec teneras fruticum sentes rimatur, at illa 
imminet in rivi praestantis imaginis undam. 
  O bona pastoris, si quis non pauperis usum 
mente prius docta fastidiat et probet illis 
omnia (luxuriae pretiis) incognita curis,    60 
quae lacerant avidas inimico pectore mentes: 
si non Assyrio fuerint bis lota colore 
Attalicis opibus data vellera, si nitor auri 
sub laqueare domus animum non angit avarum 
picturaeque decus lapidum nec fulgor in ulla    65 
congitus utilitate manet nec pocula gratum 
Alconis referent Beothique toreuma nec Indi 
conchea baca maris pretio est; at pectore puro 
saepe super tenero prosternit gramine corpus, 
florida cum tellus, gemmantis picta per herbas,    70 
vere notat dulci distincta coloribus arva; 
atque illum, calamo laetum recinente palustri 
otiaque invidia degentem et fraude remota 
pollentemque sibi viridi cum palmite lucens 
Tmolia pampineo subter coma velat amictu;    75 
illi sunt gratae rorantes lacte capellae 
et nemus et fecunda Pales el vallibus intus 
semper opaca nocis manantia fontibus antra. 
  Quis magis optato queat esse beatior aevo 
qua qui mente procul pura sensuque probando    80 
non avidas agnovit opes nec tristia bella 
nec funesta timet validae certamina classis, 
non, spoliis dum sancta deum fulgentibus ornet 
templa nec eventus finem transcendit habendi, 
adversis saevis ultro caput hostibus offert?    85 
illi falce deus colitur non arte politus, 
ille colit lucos, illi Panchaia tura 
floribus agrestes herbae variantibus adsunt; 
illi dulcis adest requies et pura voluptas, 
libera, simplicibus curis: huc imminet, omnis    90 
dirigit huc sensu, haec cura est subdita cordi 
quolibet ut requie victu contentus abundet 
iucundoque liget languentia corpora somno. 
o pecudes, o Panes et o gratissima tempe 
fontis Hamadryadum, quarum non divite cultu    95 
aemulus Ascraeo pastor sibi quisque poetae 
securam placido tradicit pectore vitam. 
  Talibus in studiis baculo dum nixus apricas 
pastor agit curas et dum non arte canora 
compacta solidum modulatur harundine carmen,    100 
tendit inevectus radios Hyperionis ardor 
lucidaque aetherio ponit discrimina mundo 
qua iacit Oceanum flammas in utrumque rapaces. 
et iam compellente vagae pastore capellae 
ima susurrantis repetebant ad vada lymphae,    105 
quae subter viridem residebant caerula muscum; 
iam medias operum partes evectus erat sol, 
cum densas pastor pecudes cogebat in umbras. 
ut procul aspexit luco residere virenti, 
Delia diva, tuo, quo quondam victa furore    110 
venit Nyctelii fugiens Cadmeis Agave 
&#151; infandas scelerata manus et caede cruenta &#151; 
posterius poenam nati de morte futuram:    114 
quae gelidis bacchata iugis requievit in antro.    113 
hic etiam viridi ludentes Panes in herba    115 
et Satyri Dryadesque chorus egere puellae 
Naiadum coetu: tantum non Orpheus Hebrum 
restantem tenuit ripis silvasque canendo 
quantum te, pernix, remorantem, diva, chorea 
multa tuo laetae fundentes gaudia vultu,    120 
ipsa loci natura domum resonante susurro 
quis dabat et dulci fessas refovebat in umbra. 
nam primum prona surgebant valle patentes 
aeriae platanus, inter quas impia lotos, 
impia, quae socios Ithaci maerentis abegit,    125 
hospita dum nimia tenuit dulcedine captos; 
at quibus insigni curru proiectus equorum 
ambustus Phaeton luctu mutaverat artus 
Heliades, teneris amplexae bracchia truncis, 
candida fundebant tentis velamina ramis;    130 
posterius cui Demophoon aeterna reliquit 
perfidiam lamentandi mala, perfide multis, 
perfide Demophoon et nunc &#134;defende&#134; puellis; 
quam comitabantur, fatalia carmina, quercus, 
quercus ante datae Cereris quam semina vitae    135 
(illas Triptolemi mutavit sulcus aristis); 
hic magnum Argoae navi decus edita pinus 
proceras decorat silvas hirsuta per artus 
(appetit aeriis contingere montibus astra); 
ilicis et nigrae species et laeta cupressus    140 
umbrosaeque manent fagus hederaeque ligantes 
bracchia, fraternos plangat ne populus ictus, 
ipsaeque excedunt ad summa cacumina lentae 
pinguntque aureolos viridi pallore corymbos; 
quis aderat veteris myrtus non nescia fati.    145 
at volucres patulis residentes dulcia ramis 
carmina per varios edunt resonantia cantus. 
his suberat gelidis manans e fontibus unda, 
quae levibus placidum rivis sonat acta liquorem; 
et quaqua geminas avium vox obstrepit aures,    150 
hac querulae referunt voces quis nantia limo 
corpora lympha fovet; sonitus alit aeris echo 
argutis et cuncta fremunt ardore cicadis. 
at circa passim fessae cubuere capellae 
excelsisque super dumis, quos leniter adflans    155 
aura susurrantis poscit confundere venti. 
  Pastor ut ad fontem densa requievit in umbra, 
mitem concepit proiectus membra soporem, 
anxius insidiis nullis, sed lentus in herbis 
securo pressos somno mandaverat artus;    160 
stratus humi dulcem capiebat corde quietem, 
ni Fors incertos iussisset ducere casus. 
nam solitum volvens ad tempus tractibus isdem 
immanis vario maculatus corpore serpens, 
mersus ut in limo magno subsideret aestu,    165 
obvia vibranti carpens, gravis aere, lingua 
squamosos late torquebat moribus orbes: 
tollebant aurae venientis ad omnia visus. 
iam magis atque magis corpus revolubile volvens 
attollit nitidis pectus fulgoribus et se    170 
sublimi cervice caput, cui crista superne 
edita purpureo lucens maculatur amictu 
aspectuque micat flammarum lumine torvo. 
metabat sese circum loca, cum videt ingens 
adversum recubare ducem gregis: acrior instat    175 
lumina diffundens intendere et obvia torvo 
saepius arripiens infringere, quod sua quisquam 
ad vada venisset, naturae comparat arma: 
ardet mente, furit stridoribus, intonat ore, 
flexibus eversis torquentur corporis orbes,    180 
manant sanguineae per tractus undique guttae, 
spiritibus rumpit fauces. cui cuncta paranti 
parvulus hunc prior umoris conterret alumnus 
et mortem vitare monet per acumina; namque 
qua diducta genas pandebant lumina gemmis,    185 
hac senioris era naturae pupula telo 
icta levi, cum prosiluit furibundus et illum 
obtritum morti misit; cui dissitus omnis 
spiritus excessit sensus. tum torva tenentem 
lumina respexit serpentem comminus, inde    190 
impiger, exanimis, vix compos mente refugit 
et validum dextra detraxit ab arbore truncum. 
qui casus sociarit opem numenve deorum 
prodere sit dubium; valuit sed vincere talis 
horrida squamosi volventia membra draconis,    195 
atque reluctantis crebris foedeque petentis 
ictibus ossa ferit, cingunt qua tempora cristam; 
et quod erat tardus, omni languore remoto 
&#151; nescius aspiciens timor obcaecaverat artus &#151; 
hoc minus implicuit dira formidine mentem.    200 
quem postquam vidit caesum languescere, sedit. 
  Iam quatit et biiugis oriens Erebois equos nox 
et piger aurata procedit Vesper ab Oeta, 
cum grege compulso pastor duplicantibus umbris 
vadit et in fessos requiem dare comparat artus.    205 
cuius ut intravit levior per corpora somnus 
languidaque effuso requierunt membra sopore, 
effigies ad eum culicis devenit et illi 
tristis ab eventu cecinit convicia mortis. 
'quis', inquit, 'meritis ad quae delatus acerbas    210 
cogor adire vices? tua dum mi carior ipsa 
vita fuit vita, rapior per inania ventis. 
tu lentus refoves iucunda membra quiete 
ereptus taetris e cladibus: at mea manes 
viscera Lethaeas cogunt transnare per undas;    215 
praeda Charonis agor; vidi ut flagrantia taedis 
limina: collucent infestis omnia templis; 
obvia Tisiphone, serpentibus undique compta, 
et flammas et saeva quatit mihi verbera poenae; 
Cerberus et (diris flagrant latratibus ora),    220 
anguibus hinc atque hinc horrent cui colla reflexis 
sanguineique micant ardorem luminis orbes. 
heu quid ab officio digressa est gratia, cum te 
restitui superis leti iam limine ab ipso? 
praemia sunt pietatis ubi, pietatis honores?    225 
in vanas abiere vices: et iure recessit 
Iustitiae prior illa fides. instantia vidi 
alterius; sine respectu mea fata relinquens, 
ad pariles agor eventus: fit poena merenti. 
poena sit exitium, modo sit dum grata voluntas,    230 
existat par officium. feror avia carpens, 
avia Cimmerios inter distantia lucos. 
quem circa tristes densentur in omnia Poenae: 
nam vinctus sedet immanis serpentibus Otos 
devinctum maestus procul aspiciens Ephialten,    235 
conati quondam cum sint inscendere mundum; 
et Tityos, Latona, tuas memor anxius iras 
(implacabilis ira nimis) iacet alitis esca. 
terreor, a, tantis insistere terreor umbris! 
ad Stygias revocatus aquas vix ultimus amni    240 
exstat nectareas dicum qui prodidit escas, 
gutturis arenti revolutus in omnia sensu. 
quid saxum procul adverso qui monte revolvit, 
contempsisse dolor quem numina vincit acerbans 
otia quaerentem frustra sibi? ite, puellae,    245 
ite, quibus taedas accendit tristis Erinys: 
sicut Hymen praefata, dedit conubia mortis. 
atque alias alio densas super agmine turmas: 
impietate fera vaecordem Colchida matrem 
anxia sollicitis meditantem vulnera natis;    250 
iam Pandionias miserandas prole puellas, 
quarum vox Ityn edit Ityn, quo Bistonius rex 
orbus epops maeret, volucres evectus in auras. 
at discordantes Cadmeo semine fratres 
iam truculenta ferunt infestaque lumina corpus    255 
alter in alterius iamque aversatus uterque, 
impia germani manat quod sanguine dextra. 
eheu mutandus numquam labor! auferor ultra 
in diversa magis, distantia numina cerno: 
Elysiam tranandus agor delatus ad undam.    260 
obvia Persephone comites heroidas urget 
adversas praeferre faces. Alcestis ab omni 
inviolata vacat cura, quod saeva mariti 
in Chalcodoniis Admeti fata morata est. 
ecce Ithaci coniunx semper decus Icariotis,    265 
femineum concepta deus, manet et procul illa 
turba ferox iuvenum telis confixa procorum. 
quid misera Eurydice tanto maerore recessit 
poenaque respectus et nunc manet, Orpheus, in te? 
audax ille quidem, qui Cerberon unquam    270 
credidit aut ulli Ditis placabile numen, 
nec timuit Plegethonta, furens, ardentibus undis 
nec maesta obtenta Ditis ferrugine regna 
nec fosssasque domos a Tartara nocte cruenta 
obsita nec faciles Ditis sine iudice sedes,    275 
iudice qui vitae post mortem vindicat acta. 
sed fortuna valens audacem fecerat ante: 
iam rapidi steterant amnes et turba ferarum 
blanda voce sequax regionem insiderat Orphei 
iamque imam viridi radicem moverat alte    280 
quercus humo &lt;steterantque comae&gt; silvaeque sonorae 
sponte sua cantus rapiebant cortice avara. 
labentis biiuges etiam per sidera Lunae 
pressit equos: et tu currentes, menstrua virgo, 
auditura lyram tenuisti nocte relicta.    285 
haec eadem potuit, Ditis, te vincere, coniunx, 
Eurydicenque ultro ducendam reddere: non fas, 
non erat in vitam divae exorabile Mortis. 
illa quidem nimium manes experta severos 
praeceptum signabat iter nec rettulit intus    290 
lumina nec divae corrupit munera lingua; 
sed tu crudelis, crudelis tu magis, Orpheu; 
oscula cara petens rupisti iussa deorum. 
dignus amor venia, gratum, si Tartara nossent, 
peccatum: meminisse grave est. vos sede piorum,    295 
vos manet heroum contra manus. hic et uterque 
Aeacides (Peleus namque et Telamonia virtus 
per saecula patris latantur numina, quorum 
conubiis Venus et Virtus iniunxit honorem; 
hunc rapuit serva, ast illum Nereis amavit):    300 
assidet hac iuvenis (sociat te gloria sortis) 
alteri in excessum), referens a navibus ignes 
Argolicis Phrygios torva feritate repulsos. 
o quis non referat talis divortia belli, 
quae Troiae videre viri videreque Grai,    305 
Teucria cum magno manaret sanguine tellus 
et Simois Xanthique liquor, Sigeaque praeter 
litora cum Troas saevi ducis Hectoris ira 
truderet in classes inimica mente Pelasgas 
vulnera tela neces ignes inferre paratos?    310 
ipsa vagis namque Ida potens feritatis et ipsa 
Ida faces altrix cupidis praebebat alumnis, 
imnis ut in cineres Rhoetei litoris ora 
classibus ambustis flamma lacrimante daretur. 
hinc erat oppositus contra Telamonius heros    315 
obiectoque dabat clipeo certamina, et illinc 
Hector erat, Troiae summum decus, acer uterque. 
fluminibus veluti fragor edi&lt;tur: intonat ense&gtl, 
tegminibus telisque super &lt;stat alter, ut hosti&gtl 
eriperet reditus, alter Vulcania ferro    320 
vulnera protectus depellere navibus instat. 
hoc erat Aeacides vultu laetatus honores 
Dardaniaeque alter fuso quod sanguine campis 
Hectoreo victor lustravit corpore Troiam; 
rursus acerba fremunt, Paris hunc quod letat et huius    325 
&#134;arma&#134; dolis Ithaci virtus quod concidit icta. 
huic gerit aversos proles Laertia vultus, 
et iam Strymonii Rhesi victorque Dolonis 
Pallade iam laetatur ovans rursusque tremescit 
iam Ciconas iamque horret atrox Laestrygone &lt;natos&gt;    330 
illum Scylla rapax, canibus succincta Molossis, 
Aetnaeusque Cyclops, illum metuenda Charybdis 
pallentesque lacus et squalida Tartara terrent. 
hic et Tantaleae generamen prolis Atrides 
assidet, Argivum lumen, quo flamma regente    335 
Doris Erichtonias prostravit funditus arces. 
reddidit heu Graius poenas tibi, Troia, furenti, 
Hellespontiacis obiturus reddidit undis. 
illa vices hominum testata est copia quondam, 
ne quisquam propriae fortunae munere dives    340 
iret inevectus caelum super: omne propinquo 
frangitur invidiae telo decus. ibat in altum 
vis Argea petens patriam ditataque praeda 
arcis Erichtoniae; comes huic erat aura secunda 
per placidum cursu pelagus; Nereis ad undas    345 
signa dabat, pars inflexis super acta carinis: 
cum seu caelesti fato seu sideris ortu 
undique mutatur caeli nitor, omnia ventis, 
omnia turbinibus sunt anxia; iam maris unda 
sideribus certat consurgere iamque superne    350 
corripere et soles et sidera cuncta minantur 
ac ruere in terras caeli fragor. hic modo laetans 
copia nunc miseris circumdatur anxia fatis 
immoriturque super fluctus et saxa Capherei 
Euboicas aut per cautes Aegaeaque late    355 
litora, cum Phrygiae passim vaga praeda peremptae 
omnis in aequoreo fluitat iam naufraga fluctu. 
hic alii &lt;re&gtlsident pariles virtutis honore 
heroes mediisque siti sunt sedibus omnes, 
omnes Roma decus magni quos suscipit orbis.    360 
hic Fabii Deciique, hic est et Horatia virtus, 
hic et fama vetus numquam moritura Camilli; 
Curtius et mediis quem quondam sedibus urbis 
devotum bellis consumpsit gurges in unda; 
Mucius et prudens ardorem corpore passus    365 
cui cessit Lydi timefacta potentia regis; 
hic Curius clarae socius virtutis et ille 
Flaminius, devota dedit qui corpora flammae 
(iure igitur tales sedes, pietatis honores), 
Scipiadaeque duces, quorum devota triumphis    370 
moenia &#134;rapidis&#134; Libycae Carthaginis horrent. 
illi laude sua vigeant: ego Ditis opacos 
cogor adire lacus viduos a lumine Phoebi 
et vastum Phlegethonta pati, quo maxima Minos, 
conscelerata pia discernit vincula sede.    375 
ergo iam causam mortis, iam dicere vitae 
verberibus saevae cogunt ab iudice Poenae, 
cum mihi tu sis causa mali nec conscius adsis, 
sed tolerabilibus curis haec immemor audis 
et tamen, ut vades, dimittes omnia ventis.    380 
digredior numquam rediturus: tu cole fontis 
et viridis nemorum silvas et pascua laetus, 
et mea diffusas rapiuntur dicta per auras', 
dixit et extrema tristis cum voce recessit. 
  Hunc ubi sollicitum dimisit inertia vitae    385 
interius graviter regementem, nec tulit ultra 
sensibus infusum culicis de morte dolorem, 
quantumcumque sibi vires tribuere seniles 
(quis tamen infestum pugnans devicerat hostem) 
rivum praeter aquae viridi sub fronde latentem    390 
conformare locum capit impiger. hunc et in orbem 
destinat ac ferri capulum repetivit in usum, 
gramineam &lt;ut&gt; viridi foderet de caespite terram. 
iam memor inceptum peragens sibi cura laborem 
congestum cumulavit opus atque aggere multo    395 
telluris tumulus formatum crevit in orbem. 
quem circum lapidem levi de marmore formans 
conserit, assiduae curae memor. hic et acanthos 
et rosa purpureum crescent rubicunda tenorem 
et vialae omne genus; hic est et Spartica myrtus    400 
atque hyacinthos et hic Cilici crocus editus arvo, 
laurus item Phoebi decus ingens, hic rhododaphne 
liliaque et roris non avia cura marini 
herbaque turis opes priscis imitata Sabina 
chrysantusque hederaque nitor pallente corymbo    405 
et bocchus Libyae regis memor, hic amarantus 
bumastusque virens et semper florida pinus. 
non illinc narcissus abest, cui gloria formae 
igne Cupidineo proprios exarsit in artus, 
et quoscumque novant vernantia tempora flores;    410 
his tumulus super inseritur; tum fronte locatur 
elogium, tacita firmat quod littera voce: 
PARVE CVLEX, PECVDVM CVSTOS TIBI MALE MERENTI 
FVNERIS OFFICIVM VITAE PRO MVNERE REDDIT.
 

 

 
 
 
	 The Miscellany 
	 The Latin Library 
	 The Classics Page