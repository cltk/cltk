Piccolomini: Letter to Prince Sigismund 
 
 
 
 
 Eneae Silvii Piccolomini
Epistula Sigismundo 
 
 
 
 
               Illustrissimo principi ex sanguine cesarum sato
               domino Sigismundo Austrie etc. duci, Tirolisque
               comiti, domino suo secundario Eneas Silvius
               poeta regalisque secretarius salutem plurimam
               dicit. 
 
In cesaris curiam quam primum migravi, magna
               me cupido incessit, tibi ut aliquid scriberem. sed
               veritus sum moderni seculi morem, cui nichil
               placet nisi quod est sui simillimum. omnes hodie
               fere, qui scribunt, quamvis unum alloquantur,
               numero utuntur plurali, tanquam multiplicando
               personas plus honoris adjiciant reverentioresque
               videantur. que consuetudo late in Germania patet
               et apud Italos aliquandiu viguit. at postquam
               Franciscus Petrarcha, omisso temporis sui
               squalore, priscam cepit eloquentiam imitari
               plerisque sic loqui placuit, ut castior etas locuta
               est veterum, venit ex Grecia posthec Manuel
               Chrysoloras, qui Constantie sepultus est, vir
               plurium litterarum, cujus majores, orti Rome,
               Constantinum magnum post translationem
               imperii Bizantium, que nunc Constantinopolis
               dicitur, secuti fuerunt. hic Italos, jam scabrosi et
               obvoluti sermonis penitentes, non plus tamen
               habentes luminis, quam Franciscus attulerat, ad
               veram eloquentiam reduxit, ita ut similis videatur
               hodie Italorum facundia illi, que Octaviani
               temporibus viguit, si quis Leonardum Aretinum,
               Guarinum Veronensem, Poggium Florentinum,
               Aurispam Siculum, Antonium Vicentinum et alios
               legeret, qui nunc vigentes apud Italos florent, in
               quibus et Tuliane fluvius eloquentie et lacteus Titi
               Livii Patavini rivus elucet. hi nunc eos, ad quos
               scribunt, singulari compellant numero, quia tam
               Grecos quam Latinos sic locutos fuisse
               commemorant, sicut Socratis et Demosthenis ac
               Ciceronis et Mecenatis epistole ad maximos viros
               scripte testantur. nec gentiles solum, sed eos,
               quos veneramur sanctos viros, imitari se dicunt,
               Hieronymum, Augustinum, Ambrosium,
               Gregorium, qui non solum homines sed ipsam
               divinam, que omnia nutu suo regit, majestatem
               adorsi sermonibus, preste (!), inquiunt, da, fac,
               concede, miserere, largire, qui tamen multo
               ornatius pluralitate uti novissent quam nos. sed
               visum est illis recte loquendi ducibus ornatum
               omnem atque leporem confundi, si, ut modo fit,
               locuti fuissent. his ego quoque consentio, nec
               meo nomine scribens, aliter quempiam compello
               ad te tamen daturus litteras quid agam subdubito
               veritus, ne tuorum hominum plus consuetudini
               tribuas quam meo judicio, et arbitraris forsitan
               regibus atque principibus non aliter
               rescribendum esse, quam ipsi prescripserint,
               quibus mos est uti pluralitate: mandamus,
               inquiunt, volumus, facimus, sed hoc quod ab
               humilitate traxit originem, nefas est ad jactantiam
               ducere. reges nanque cum scribunt, etsi
               dominatum habeant, ut quicquid eis placet, legis
               vigorem habeat ea tamen moderatione utuntur,
               cum scribunt, ut precipientes aliquid non se solos
               videri velint fecisse, sed cum aliorum consilio. nec
               te mereat, quod principes inferiores, scribentes
               superioribus, pluralem numerum tanquam
               superbie fomitem abjiciant, sicut ad cesarem
               imperii principem misse littere manifestant. scribit
               enim dux Mediolani: supplico, peto, rogo, me
               vestre majestati commissum facio. nam et hoc
               rationem habet aliam quam arbitrere, et quia
               inferiores potestates a superioribus derivantur,
               non ab re est pluralitatem deponi, cum inferior
               scribit, tanquam dicat inferior ad te loquens, o
               superior, aliorum vice uti non possum, quia tu
               illos mihi commisisti, quos erga alios represento,
               erga te minime, quia tu illos et me representas.
               quod vero regibus ac magistratibus consuetudo
               sit pluralitatem offerre, nichil te urgeat. nam id
               est, quod stomachabar modo. quis enim idcirco
               pluralitatem principibus dedat, quod ipsi ea
               propter moderationem utantur. non honorare hoc
               est, sed deprimere atque contempnere, tanquam
               nil ipsi sine subditis queant. quibus, si vellemus
               reverentiam impartiri, quod ipsi modeste faciunt,
               nos honorifice fugeremus. nec enim, quia
               Romanus pontifex servorum dei se servum
               appellat, idcirco nos sibi scribentes eundem sibi
               reddimus titulum, sed pro servo servorum
               patrem dicimus patrum.
 
Hec fortasse nimium longo sunt repetita principio,
               que me a proposito remotius abduxerunt. spero
               tamen his factum esse, ut vel mecum sentias, vel
               sequenti magnos auctores mihi des veniam, te
               singulariter alloquenti. quod si alia ratione non
               facies, tua saltem singularis benignitas et innata te
               monebit humanitas. 
 

               Nunc quid sit, quod maluerim scribere,
               absolvendum est. nanque eum in hanc patruelis
               tui cesaris curiam veni, multa mihi de tua
               prestanti virtute sunt dicta. alius benignitatem
               precipuam referebat, alius mirificam honestatem
               atque modestiam, alius prudentem ultra quam
               etas ferret te predicabat, alius te liberalem et justi
               amantissimum affirmabat, alius, quod raro inter
               hujus etatis principes reperitur, te Latini sermonis
               observantissimum commemorabat. quibus ex
               rebus et mirari te simul et amare occepi et
               tanquam monstrum putabam adolescentem
               principem tot virtutibus elucescere. non tamen
               statim credulus fui nec omni voci prebui fidem;
               accessi alios, percunctatus sum universos, reperi
               omnes uno ore loquentes. nec ista apud me satis,
               adhesi lateri tuo, et inter coronas nobilium
               tanquam explorator ingressus mores tuos, dum
               adhuc me ignorares, sum speculatus. attendi
               gestus, sermonem, vultum, nichil non perlustravi,
               vidi modestum incessum, Latinum incorruptum
               notavi. famam res ipsa vicit, non potui mihi non
               credere, sed oculos meos et aures, tuarum
               virtutum testes, admisi et earum factus sum
               predicator, quarum antea fueram inquisitor. nec
               me ista in assentatoris modum referre censeas.
               Ante omnia enim tibi suadeo, ut omne genus
               adulatorum quasi pestem teterrimam fugias, ut
               nullos homines magis detesteris, quam eos, qui
               tibi blandiuntur, qui te coram laudant, qui omnia
               que facis probant, qui ubi negas negant, et ubi
               affirmas. affirmant. ajunt, ajo apud Terentium
               inquit Gnato et Juvenalis, si dixerit estuo sudat.
               nam hoc est genus hominum pessimum, quod
               principes maxime dejicit et precipitat, timendum
               non solum adolescentie sed etiam senectuti.
 
Cur tamen te palam commendaverim, non tacebo.
               elucent sane in te, quas commendavi, virtutes,
               sed illas non retuli, ut glorieris, non ut te jactes,
               superbia vel infleris. solum hec scribo, ut
               custodias tantum bonum, ut serves et amplifices
               hunc thesaurum, ut sic te habeas, quod virtutes
               tue cum etate crescant et fias in dies virtuosior ne
               in vitium aliquorum incidas, qui boni fuerunt
               juvenes et pessimi senes, et ut est in proverbio:
               bonus pullus, mala gallina. ego enim cupio, ut ex
               bono adolescente fias vir optimus. quod eo tibi
               facilius erit, quo melius es nutritus. et sane debes
               ante omnia genitori tuo, clarissimo principi, grates
               referre, qui tuum animum excolendum putavit,
               qui te sub disciplina tenuit et preceptores tradidit
               eruditos. hec enim amplissima est supellex et
               hereditas quam principatus melior. opes enim et
               potentatus et hujus honores seculi bona fortune
               sunt, fluxa, mutabilia, caduca, que ut fortuna vult
               huc atque illuc feruntur. illa enim mortale genus
               quasi in ludo habet, et hunc deprimit hominem,
               hunc exaltat. nec ei magnum est ex figulo regem
               et rursus ex rege figulum facere. hinc Juvenalis
               versus: si fortuna volet fies de rhetore consul, si
               volet hec eadem, fies de consule rhetor.
 

               Magnus Alexander subacta India ut quantum
               posset ostenderet, ortulanum quendam ad regni
               fastigium erexit. Diocletianus vero, cum orbis
               haberet imperium, deposita purpura et fascibus,
               rigandis ortorum oleribus et plantandis arboribus
               operam prebuit. at animi bona, que sunt
               continentia, castitas, fortitudo, justitia, moderatio,
               intellectus, ingenium, memoria, stabili quodam
               nexu adherent homini nec aufferri a nobis nisi
               cum vita possunt. hec vere nostra sunt bona, hec
               dum luce inter mortales fruimur, vitam prestant
               suaviorem, postquam migramus ex hoc seculo,
               spem dant felicitatis eterne. cum ergo has dotes
               natura tibi concesserit, et parentis cura in te illas
               auxerit, monitum te esse volo, ut serves bonum,
               quod est in te. ad quam rem maxime necessarium
               censeo litterarum studium quo jam initiatus
               existis. quia tamen jam illas videris quasi aliquid
               jugum abjecisse, non erit ab re, si te ad eas coner
               reducere. non enim, ut aliqui arbitrantur, idcirco
               principes discunt litteras, ut Latinum scientes
               participare cum alienigenis queant. nam etsi hoc
               frugi est, alia tamen nobilior ratio est. quoniam
               enim omnis bene vivendi norma litterarum studio
               continetur, ideo illas expedit novas. nec sat est
               imbibisse principia nisi et ultra progresaus fiat.
               seculi tamen principes nostri plerumque illas ad
               philosophos relegant aut juris interpretes,
               tanquam principes non deceat bene vivere. 
 

               Oro igitur te, ne his auscultes, quoniam nemo in
               clarum virum aut famosum principem potest
               evadere, nisi cum nature dotibus adjunctam
               habeat doctrinam. omnes sane, qui superioribus
               seculis claruerunt, principes studiosi litterarum
               fuerunt. Philippus Macedo Alexandro nato
               gavisus est, quod eo tempore filium habuisset,
               quo florebat Aristotiles. nec Alexander hac, qua
               tu nunc es, etate litteras a se relegavit, sed
               profectus in Asiam Aristotelem et Calistenem
               magistros secum duxit, nec audire philosophiam
               inter armorum strepitus ac tumultus cessavit. felix
               nimirum, si vitio vinolentie caruisset. Alcibiades et
               Themistocles, qui apud Grecos illustres habentur,
               studiosi fuerunt philosophie. Epaminundas
               Thebanus, qui Grecie princeps est habitus, non
               minorem litteris quam armis operam tribuit.
               transeo ad Romanos. quid limatius, quid
               eloquentius scribi potest quam ea commentaria,
               que Julius Cesar de se condidit? is enim, cum in
               Gallia bellum gereret, diem armis, noctem litteris
               dabat. heres ejus Augustus et orationem solutam
               et carmen optime dictavit extantque adhuc ejus
               elegantissimi versus in Eneidos laudem. quid
               Fabios, Cornelios aut Catones referam? quid de
               Pompejo dicam, qui tam affectus litteris fuit, ut
               egrotantem Possidonium philosophum, quamvis
               consul ipse foret, non omiserit in Rhodo visitare.
               Cato, cum esset Latina plenus doctrina, litteras
               Grecas diu contempsit, postea propositi penitens,
               quod juvenis sprevit, senex concupivit nec
               dubitavit, senium suum litteris peregrinis imbuere
               et ad Grecam volubilitatem os contorquere. recte
               hi quidem, qui etsi principatum haberent
               dominarenturque populis, servire tamen litteris
               voluerunt. sed norant illi Platonis vocem, que
               dicta divinitus cum a Cicerone tum a Boetio
               refertur. beatas scilicet fore res publicas, si
               rectores earum studere sapientie contigisset, que
               sapientia haud dubium ex philosophie fontibus
               hauritur. tu tamen fortasse fabulosa reris, que de
               antiquis sunt scripta, qui et in otio negotium et in
               negotio otium diligenter referuntur curasse. sed
               hanc opinionem possunt tibi aufferre nonnulli
               viventes, qui etsi rei publice presint, et munera
               regant arduissima, disciplinas tamen non
               negligunt. Leonellus, marchio Extensis tam
               eleganter scribit, ut nichil inter ejus et Ciceronis
               litteras putes distare. sororia de marchione
               Salutiarum dicuntur. marchionis Mantue filii et
               arma tractant et litteras colunt. Alfonsus,
               Aragonum rex, cui et Sicilia paret et illa Italie para
               obedit, que olim magna Grecia dicebatur, qui
               totiens victus tandem vicit et adversam fortunam
               in favorem sui convertit, nunquam in castris est
               sine libris. quocunque it et bibliotheca sequitur.
               sive in tectis est sive in tentoriia manet, singulis
               diebus aut legit aliquid aut audit.
 
Egredior Italiam et penitus toto divisos orbe
               Britanos petam; ibi dux est Clocestrie, qui
               regnum, quod modo Anglicum dicimus, pluribus
               annis gubernavit. huic tanta litterarum est cura, ut
               ex Italia magistros asciverit, poetarum et
               oratorum interpretes. videsne, quia et hoc
               seculum principes litteratos admittit? inter hos et
               tu poteris nuerari, si quod cepisti studium, fueris
               prosecutus. nec enim ideo litteratum te dicam,
               quod Latine pronunties. nam etsi hoc pulcrum
               est, corvis tamen et picis datur. victo Antonio cum
               rediret Octavianus, Latinum corvus edoctus,
               salve, inquit, auguste cesar imperator. hinc
               Persianum illud: quis expedivit psitaco suum
               chere picasque docuit nostra verba conari et addit
               causam, magister artis ingeniique largitor venter.
 

               Quid tamen tibi videtur, cum venit Hungarus aut
               Italus aut Gallicus Latineque fatur, cum tu
               adolescens illos intelligas, alii senes tanquam
               surdi audiant. pulcrius tamen erit et tunc te
               litteratum vocitabo, cum oratores intelliges, cum
               philosophos nosces, cum poetas tuapte
               percurres. hoc tibi fortasse grande videtur et
               arduum nimis. haud sic est. nolo te noctes
               diesque libros volvere sed unam dumtaxat
               cujusque diei horam exposco, quam litteris
               prebeas. 
 

               Illud autem cure tibi esse volo, ut doctus sit,
               quem audias, et prudens, quem sumas
               magistrum, nec te vana titulorum ambitio fallat.
               non enim propterea doctior est aliquis, quod
               magisterii nomen aut Parisius est aut Athenis
               sortitus. ille autem peritus est, qui naturali
               preditus ingenio vigili cura perscrutatus est
               magistros artium auctores, qui cum multa viderit
               atque legerit librorum volumina, tum memorie
               plurima commendaverit, qui non solum divinis
               litteris sed etiam secularibus sit imbutus. ex his
               unum apud te vellem degere, quocum pro tuo
               loquereris arbitrio, qui tempus docendi non ex se
               sumeret, sed tua ex voluntate, qui cum velis legat,
               cum nolis taceat. sed tuum erit, quot diebus velle
               aliquid. nanque postquam biennio hunc modum
               servaveris, nimirum plus te lucri ex lectione
               corrasisse putabis, quam si provinciam aliquam
               vis adeptus. ego quidem laudo edes tuas
               militibus plenas esse. hi enim sunt, qui tutantur
               patriam et decorum est armorum gloria principem
               eminere. sed nullum apud te fore virum doctum
               nec laudo nec probo. sicut enim milites pascis ita
               et doctrinarum institutores nutrire posses, qui te
               justi et injusti differentias et limites edocerent
               virumque redderent ex omni parte perfectum.
               non decet te illos sequi, qui, ut sumptus minuant,
               doctores excludunt, leones tamen pascunt, sicut
               est illud Juvenalis: e non habet infelix Numitor,
               quod mittat amico, Quintille quod donet, habet,
               nec defuit illi, unde emeret multa pascendum
               carne leonem jam domitum. et ironice subjungit:
               constat leviore belua sumptu nimirum et capiunt
               plus intestina poete.
 

               Sume igitur tibi grandis doctrine virum nec parcas
               expensis, ubi ingens redundat emolimentum.
               queris fortasse quod emolimentum? edicam
               paucis, ne litterarum utilitatem contempnas.
               postquam enim viriles attigeris annos, hoc tibi
               honoris et commodi erit, ut te in consilio loquente
               ceteri sileant, cum tu unus plus omnibus sapias.
               nemo te decipere poterit, nemo dicere audebit
               hoc equum et hoc iniquum, nisi verum id esse
               manifeste cognoverit. si quis presumpserit
               inhonesti aliquid suadere, presto eris rationibus
               confutare. si affari volueris populum, quo pacto
               loquendum sit, littere te instituent; si aut laudare
               aliquem aut vituperare volueris, et Quintilianus et
               Cicero te docebit; si bellum suscipiendum erit et
               armis opera danda, Vegetius modum ostendet et
               Livius et Quintus Curtius et Justinus et Lucius
               Florus et Suetonius et Salustius Crispus et
               historicorum cuneus, in quibus et Alexandri
               magni fortitudinem et Anibalis caliditatem et Fabii
               versutias et Scipionis prudentiam et Julii Cesaris
               disciplinam militarem et Sertorii ac Marcelli
               audaciam et Jugurte sagacitatem et omnium, qui
               res bellicaas gesserunt, artes invenies. nunquam
               tam multa expereundo videbis quam multa
               legendo perdisces. si quomodo rem publicam
               gubernes scire volueris, legendi erunt tibi
               politicorum libri, quos Aristotiles composuit et
               Leonardus Aretinus Latinos fecit. veterem autem
               translationem tibi nequaquam assumes, quia et
               eloquentiam vitiat et intellectum nimis vexat. ad
               regendam familiam et teipsum utilis erit
               economica ethicaque Aristotelis, tum de officiis
               Cicero et epistole Senece omnesque libri ipsius.
               quomodo regenda sit uxor scripsit Franciscus
               Barbarus Venetus, quomodo liberi educandi
               Plutarchus. quomodo te cum amicis habere
               debeas et quomodo in senectute Arpinas Cicero.
               idem quoque de mortis contemptu aliarumque
               passionum scripsit in Tusculanis. morales virtutes
               quomodo amplectende sint, et hi, quos modo
               retuli, auctores et post eos Macrobius facunde
               tradiderunt. vis agriculturam cognoscere,
               Virgilius Georgicorum te admonebit; vis orbis
               situm mentis oculis perlustrare et diversarum
               provinciarum vitas ac mores intueri, et quid
               queque regio ferat et quid queque recuset, assit
               Plinius de naturali historia, assit
               Ptolomeus,Solinus, Isidorus Hispalensis; vis celi
               sidera et planetarum cursus et grandinis et
               pluviarum et fulminis causas scire, ad Aristotelem
               redito, Senecam, Vergilium; vis regum mores et
               fastidia principantium perscrutari, secundum
               Senecam in tragediis legito; vis plebeos homines
               et milites gloriosos et lenonum insidias et
               servorum deceptiones, ut evitare illas possis,
               intelligere, Plautum tibi et Terentium assumito;
               vis quomodo fulminanda sint vitia edoceri,
               Oratius, Juvenalis et Persius in promptu sint; vis
               pastorum consuetudinem cernere Bucolicon
               Virgilianum habeto; vis fabulas gentium et fastos
               et tristium miserias et amantium epistolas et
               amoris remedia nosse, Naso te versibus erudiet.
               nec Statius Thebaidos vel Achileidos inutilis erit,
               sententiis gravibus ubique refertus. post hec
               vero, ut fias perfectior, et cum de religione
               cogites, tum de salute anime Jeronimi libros
               evolves, Augustini, Ambrosii, Gregorii, Lactantii,
               Cypriani, Leonis. scripturam sacram semper domi
               habebis et nunc vetus nunc novum intueberis
               testamentum. hec que nunc scribo, si quis extra
               Italiam doctus legeret, me maxime argueret, quod
               inter auctores legendos non numeraverim
               Thoman Aquinatem aut Alexandrum de Ales vel
               magnum Albertum vel Petrum Blesensem et
               Nicolaum de Lira et Alanum et hanc novorum
               turbam. sed tu cave, ne istos audias. nam etsi
               docti sunt docere tamen alios nequeunt. ego tibi
               id suadeo, quod per me rectum puto nec
               sompnio, sed viros totius Italie peritissimos in
               hanc sententiam habeo concurrentes. crede mihi,
               nichil discendum est, quod dediscere oporteat,
               sed illis in auctoribus te exerce, qui sunt
               probatiores. suscipere nanque semper optima
               debemus ad imitandum. tu ergo hos sequeris, hos
               audies hosque leges, quos tibi prenominavi, si vis
               et multarum rerum scius et princeps toto in orbe
               singularis et mirandus haberi. interveniendum
               tamen non suadeo, ut conjunctus hominum
               fugias. nec te solitarium esse volo, nisi cum
               meditari aliquid volueris et in secessum mentis
               progredi ad aliquod tempus. imo suadeo, ut sis
               affabilis, ut communis omnibus, ut te videndum
               prebeas, ut nunc hos nunc illos alloquaris, ut
               consilia ingrediaris, ut conciones adeas, ut populo
               te exhibeas et per te loquaris. scio nanque frugi
               esse, que homines litteris didicerint, experimento
               comprobari. nec ego hos homines laudo, qui sic
               se litteris dedunt, ut res ceteras parvi faciant,
               qualem fuisse Democritu Diogenemque constat,
               qui sibi dumtaxat vixerunt. illi sunt omni laude et
               preconio digni, qui et rei publice servierunt et
               litterarum studia non omiserunt, ut et Platonem et
               Aristotelem et Demosthenem et Julium et
               Ciceronem et Plinium et Mecenatem et
               Augustum. hi nanque, quod ex litteris hauserant,
               in administranda re publica exercebant. idem et tu
               facies, si vir et princeps optimus esse volueris:
               litteris suum tempus et suum rei publice dabis.
               nunc judicium facies, nunc tenebis consilium,
               nunc arma tractabis, nunc rem familiarem
               conspicies et in his omnibus, quid littere valeant,
               experieris et otii utilitatem cum negotii commodo
               conjungens miram omnibus de te spem facies et
               vel soliis vel cum paucis orbe toto mirandus
               habeberis princeps. nec tam splendor forme tue,
               qui est egregius, nec vestes auree aut ornatus
               crinium et equorum pompa tantum te honestabit
               quantum ipsarum decor litterarum et virtutum
               fama, quarum facies, si videri posset, ut
               Aristoteles inquit, pulcrior est quam Lucifer aut
               Hesperus. ad hec autem sicuti mihi videtur, jam
               tuapte incensus es. cum enim subditi tui nuper ex
               Athesi venientes majestati regie supplicaverunt,
               ut te ad regendam provinciam mitteret, non sum,
               dixti, adhuc adeo maturus, ut gubernare patriam
               possim. digna vox, que tuo progreditur ex ore et
               quam omnis laudatura sit etas. convenit enim,
               quid ferre recusent et quid valeant humeri,
               quemlibet meditari, cum aliquid est gerendum,
               quia cui lecta potenter erit res hic demum recte se
               habebit. nam quod Bias ait: magistratus virum
               ostendit, nos rectissime de principatu dicemus, in
               quo, qui moderationem servat, diis est quam
               hominibus similior. nec enim arduum est in
               paupertate servare continentiam, sed ut Martialis
               ait, difficile est opibus non tradere mores. magna
               peccandi facultas sequitur principatum, adest
               irritamen gule, copia vini et quesitorum undique
               ciborum et laute gloria mense ut verbis utamur
               Lucani. sunt mulieres formose, que tum oculis,
               tum verbis, tum osculis, tum amplexibus
               adolescentulorum mentes et oculos fascinant.
               assunt corruptores, adulatores, joculatores,
               histriones, qui arcem adolescentie undique
               nituntur expugnare. ille avaritie cultor venalem
               justitiam facit. suscipe, inquit, hoc et
               commendatum habe. qui dat perliberalis est
               homoet habet multum, quod det. alius ad iram
               provocat; in te, inquit, peccavit Sempronius,
               suscipe gladium, vindica scelus. tune princeps
               injuriam feres, quam nec privatus impunitam
               relinqueret? mulier, alius inquit, formosa te amat
               et amore tuo moritur. cur non compateris et
               misereris adolescentule et gaudes cum ea? eamus
               venatum, ait vir robustus. quid torpes? cervorum
               greges et aprorum clausi sunt, spectaculum tibi
               pulcrum prebebo. veni, mitte hos senes res
               publicas tueri, tu letus esto, dum tempus fert. at
               hi, quibus in palato vivendi est causa, quid stas
               inquiunt, princeps? jam epule allate sunt et
               frigescunt, veni dum accipenser calidus est et
               antequam fumare lepus desinat. squilla est
               optima et aper et boletus in mensa. quid stas et
               voluptatis tantum amittis? multi vitia suadent,
               pauci virtutes. quid faciet adolescens, cujus etas
               parumper ac roboris habet, et cujus animus a
               natura proclivis est in libidinem? vix grandevi
               homines resistere tot blanditiis poterunt, ne dicam
               adoledcentes. sed ajunt aliqui: consilium habebit
               princeps, majores natu astabunt, quid sit
               agendum. primo res patrie censebunt. scitum est,
               sed omnes, qui principem coronant, facere illum
               sibi amicum student, et non que sunt apta, sed
               que jocunda putant in consilio dicunt et nititur
               perac quisque ut carior sit, nec est, qui libera
               proferat animi verba et quamvis pura bene
               consulet, liberum eat adolescenti, quos vult sequi.
               et quia inexpertus est parumque pensi habet, non
               quod expedit sed quod libet plerunque
               amplectitur. et quippe quemadmodum mea fert
               opinio, aut maturum esse principem oportet et
               suo consilio fretum, aut adeo rudem, ut in
               modum trunchi nichil per ac disponat, sed quod
               major pars suadet executioni mandetur. nam qui
               aliquid scit, minus tamen quam satis est,
               periculosus est rei publice et imperia sepe
               subvertit, cum non ad rationem sed ad libidinem
               regat. hinc est, quod in libris regum puellum octo
               annorum bene rexisse reperimus, sive is septem
               annorum fuit Ioas filius Ochoczie; non enim is
               rexit, sed ejus satrape regnum administrarunt.
 

               Est autem principatus irritamentum quoddam
               vitiorum et admodum pauci reperiuntur, qui non
               aberrent, cum frenis omnibus sunt soluti. a Saul
               usque ad Sedechiam novem et triginta reges in
               Juda et Israhel fuerunt, inter quos solum octoboni
               connumerantur, reliqui vero ignari, imperiti,
               indocti, impotentes, avari, superbi, iracundi,
               crudeles, libidinosi, adulatorum et stultitie servi,
               qui ambitione nescio qua efferata tanquam ad
               pestem mortalium nati idolia servientes bellis
               semper indulserunt, pacis atque otii hostes
               fuerunt. et hi tamen in populo dei regnabant, et
               horum plerique per servos domini prophetas
               fuerunt uncti. nec Salomon, quamvis scientiam et
               sapientiam a deo fuisset assecutus, perseverare
               potuit, sed adamavit mulieres alienigenas et his
               copulatus est ardentissimo amore. fueruntque ei
               uxores quasi regine septingente et concubine
               trecente et averterunt mulieres cor ejus, ut
               sequeretur deos alienos. nec David, quamvis
               esset electus a deo, vitiis caruit, siquidem et
               homicidium simul et adulterium perpetravit,
               quod non fecisset, dum pastor erat, sed cum
               licentia regni provocavit. quid alius faciat, cui
               minus sit roboris? quid juvenis, quid adolescens?
               an est aliquis, qui annis teneris dominium censeat
               committendum, cum sepe robustior etas sub illo
               deficiat? prudenter tu quidem, qui patrueli et
               sanguini tuo potius quam aliis credidisti nec
               dominatum prius suscipere quam peritiam
               voluisti. alius fortasse aliter fecisset, qui, opinione
               inflatus aui, quid ad me, dixisset, obedientia ista?
               ego jam liber esse volo, jam scio bonum et malum,
               quid melius est quam imperare? dicam illi, fac, et
               faciet; jam ut evolem tempus est. sic Dedali filius,
               ut est in fabulis. nanque cum pater alarum
               remigium sibi et filio cera et pice coaptasset, ut
               laberinti carcerem fugeret, liquidum petiit aerem
               et, sequere me, inquit, Icare, nec a me quoquam
               recedas. paruit ille tam diu, quoad timor artis
               mansit ignote. ubi vero jam se volandi scium
               putavit, nec se amplius rectore credidit indigere,
               jussum patris egressus percussis amplius alis
               vagari cepit, et modo huc modo illuc discurrens
               ac continuo altius evolans, regionem igniferam
               attigit, ubi dissolutis alarum compagibus et omni
               penna solis ardore peruata ruinam fecit et nudus
               in mari cecidit, quod adhuc ex ejus nomine
               vocatur Icarium. 
 

               Prosequar iterum fabulas. Phaeton, filius Phebi,
               patrem rogavit, sibi ut, quam peteret, rem
               concederet. juravit per Stigem pater nichil se
               negaturum. filius currum solis sibi regendum
               committi postulavit. penituit Phebum proissi,
               scientem tanti regiminis impotentem natum. sed
               quia jurarat, negare non potuit, quamvis Cicero in
               officiis hoc juramentum potius rescindendum
               putasset. ascendit currum Phaetom
               gloriabundusque lora recepit, tumque et se
               regem et deo similem arbitratus est: ubi vero ad
               medium celi est ventum, cum solis equos inhibere
               non posset illique vagarentur et mundum omnem
               ignibus confragrarent, Jovis fulmine ictus est et in
               Heridanum precipitatus.
 

               Hisce figmentis admonent quemlibet poete, ut,
               antequam presit et dominetur, vires suas rigide
               metiatur, ne sub pondere ruat, quoniam onus est
               non voluptas aliis imperare, si modo id volumus
               cum ratione efficere et in eum finem regere,
               propter quem reges sunt instituti. leges Romane,
               que ab Atheniensibus et Spartanis, quas
               tradiderunt Ligurgus et Solon, sunt orte, pueros
               usque in annum quartum decimum sub tutela
               esse voluerunt, post hanc etatem ad annum 24.
               curatores adolescentibus dabant. nam ante hoc
               evum infirmam censebant etatem. eam ob causam,
               cum duo Scipiones a Carthaginiensibus in
               Hispania fuissent occisi et Anibal Italiam armis
               premeret, iturum se cum exercitu in Hispaniam,
               patrem et patruum ulturum, Scipio Africanus
               major repromittens diu per senatum rejectus est,
               quod quartum et vigesimum dumtaxat annum
               esset natus. tandem cum esset alius nemo, qui se
               diceret provecturum, provinciam necessitate
               magis quam voluntate senatus obtinuit.
               Carthaginenses, eorum imperatore defuncto
               Amilcare, imperium filio, qui juvenis erat,
               committere recusarunt. nec Anibal prius dux
               Penorum creatus est, quam anno esset occisus,
               qui patri successerat. rex Numidie Massinissa
               filios suos moriens, quia juvenes erant, Romano
               populo et presertim Cornelie familie
               commendavit. quid tibi gentilium gesta
               connumero? prohibent sacri canones ante
               vigesimum quartum annum fieri quemquam
               presbiterum aut pontificem ante trigesimum.
               referamus aliquid ex veteri testamento, nam et ibi
               quoque consilia juvenum ad regimen patrie
               immatura videntur. mortuo Salomone, qui super
               duodecim tribus regnabat, venit filius ejus
               Roboan in Sichen, ubi congregatus erat omnis
               Israhel ad constituendum eum regem. et dixit
               multitudo, pater tuus durissimum jugum
               imposuit nobis, tu itaque nunc minue paululum
               de imperio patris tui et de jugo durissimo et
               serviemus tibi. qui ait, ite ad tertium diem t
               revertimini ad me. cumque abiisset populus, iniit
               consilium rex cum senioribus, qui responderunt:
               si obedieris hodie populo huic et petitioni eorum
               cesseris locutusque fueris ad eos verba lenia,
               erunt tibi servi cunctis diebus. at ille reliquit
               consilium senum et adhibuit adolescentes, qui
               nutriti fuerunt cum eo, qui dixerunt ei: sic
               loqueris populo huic: minimus digitus meus
               grossior est dorso patris mei et nunc pater meus
               posuit super vos jugum, ego autem addam super
               jugum vestrum; pater mens cecidit vos flagellis,
               ego autem cedam vos scorpionibus. fecitque sic et
               irritato populo recesserunt ab eo decem tribus,
               qui constituerunt sibi regem Jeroboham, filium
               Nabath. scissus est Israhel in perpetuum, quia
               inexpertus rex consilia juvenum recepit. melius
               fuerat illum infantem fuisse, nam tunc senibus
               auscultatum fuisset. Ochozias, filius Joran, duos
               et viginti natus annos regimen accepit in Israhel et
               afflixit populum domini et fecit, quod malum erat
               coram deo. nec aliter se habuit Achas, filius
               Joatan, qui viginti annorum erat cum regnare
               cepit in Juda. nemo pejor quam Manases inter
               reges fuit, qui 12. etatis anno suscepit imperium.
               similis ei filius Amon fuit, qui regnum 22. etatis
               anno inchoavit et a servis suis propter scelera,
               quibus implicitus erat, occisus fuit. quid Joacham
               referam et duos Joachim, patrem et filium, aut
               Sedechiam nominem, qui perdita Jerosolima
               captus a Chaldeis prius ante se natos suos occidi
               vidit, postea privatus est oculis. hi omnes infra 3.
               et 20. annum regnare ceperunt et quoniam
               inexperti erant, malum coram deo gerentes, et se
               et suos populos pessundarunt.
 

               Quorum stultitie contraria est adolescentia tua,
               que licet quantum in hac etate potest esse
               prudentie sortita sit spemque maximam de sua
               sapientia prebeat, non tamen prius ad regendam
               provinciam mitti voluit, quam et robur etatis et
               rerum assequeretur experientiam. sciebas nanque
               tuapte ingenio, quoniam non recturus sed
               regendus ires, quod sub patruele tuo, cesare
               nostro sapientissimo, potius quam sub aliis
               tolerare voluisti, ut interim, dum etas crescit,
               regiam majestatem secutus intersis consiliis,
               judicia noscas, res arduas videas, viros sapientes
               audias dietimque fias rerum experientia doctior.
               at cum his servandum est, quod supra dixi, ut
               temporis aliquod spatium concedas litteris, que
               reliquas virtutes tuas condiant et illustrent,
               quibus si fueris, ut te spero futurum, rite
               imbutus, cum ad regendm venies non par aliis,

               sed omnium principum eris speculum teque vicini
               omnes suarum litium moderatorem et arbitrum
               facient. et quemadmodum ad visendam
               sapientiam Salomonis regina Saba et alii orientales
               concurrerunt, sic te totus occidens venerabitur et
               septentrio et ad famam tue prudentie infiniti
               visuri te venient. eris enim quasi Josias, alius filius
               Amon, populum tuum recte gubernans nec ad
               dexteram neque ad sinistram declinans. 
 

               Age igitur, princeps optime et adolescens
               clarissime, dum tempus habes, incumbes litteris,
               edisce scientiam et studio te prebe. nec sit tibi
               cure, si res alique in Athesi sunt innovate. illas
               enim patruelis tuus componet et pro sua eximia
               tum sapientia tum bonitate pacabit, teque, cum
               tempus aderit, et dominio et virtutibus auctum
               remittet in patriam. interea regimen recte illi
               commisaum est, quia indiget Athesis regio favore
               propter finitimos plures, qui tuis inhiant terris et
               apertis faucibus expectant, quomodo tuum
               possint patrimonium devorare nec aliud verentur
               quam nomen regium imperialemque dignitatem.
               et licet nonnulli aliqua in presentiarum temptent,
               melius tamen regio quam ducali nomine
               compescentur, qui, si tu regeres, adolescentiam
               contempnentes tuam, acerbius affligerent terram.
 

               Sed mitto hec, quia tute scisti, quid esset
               agendum, et te regi commendasti. meum est, te
               hortari, ut litterarum quanta sit utilitas
               quantusque fructus noscens, nonnichil horarum
               studio tribuas, quod jam satis tibi arbitror
               persuasum non eloquentia mea, que nulla est,
               sed bonitate tua, qui ab ipsa natura innatum
               habere videris amorem scientie. sed facio jam
               finem, quia rumor, vociferatio et strepitus, in quo
               sum, non fert, ut plura dicam. vivo enim inter
               clamores, qui rumperent sompnum Druso
               vitulisque marinis. unicum est toti cancellarie
               receptaculum, complures sumus unis in edibus
               commessantes et conbibentes nec formice tam
               presse in suis antris quam nos in auleola
               degimus. apes distincte cellulis in alvearibus
               delitescunt, nos uno in conclavi velut oves in
               septis alter alterum premimus, nec spuere
               quisquam potest, nisi alterius commaculet vestem
               tantumque inter nos servamus silentium, ut picas
               in nemoribus vel cornices aut in paludibus ranas
               audire te censeas. miror mei, qui tantum
               exprimere tibi potuerim. sed hoc forsitan nimis est
               tibi, qui jam litteras quasi jugum aliquod abjecisti
               et nunc magis vocandus es a studia quam
               trahendus. illud mihi molestum est, quod ad te
               scribens inter vexationes plurimas perpolire non
               potui, quod te legere speravi. at tu veniam dabis
               et loco et ingeniolo meo, quod tam hebes est, ut
               nedum in tumultu sed vix in quiete ornare queat,
               quod scribit.
 
Vale jam tandem et me quantum cesar permittit
               tuum habeto. ex Gretz, nonis decembris anno
               1443.
 
 
 
 
 
 
	 Piccolomini 
	 Neo-Latin 
	 The Latin Library 
	 The Classics Page