Locustae 
 
 
 
 LOCUSTAE VEL PIETAS IESUITICA 
 
 
 ROGERO TOWNSHEND, EQUITI BARONI, MUSARUM OMNIUM PATRONO VERE NOBILI, MIHIQUE AMICISSIMO 
 
  Magnum illud (optime Musarum pridem alumne, nunc patrone) imo plane maximum nobis vitium inest, altius naturae (penitus corruptae) defixum, et defossum, cum iniurias imo, et memori sub corde, beneficia summa tantum lingua, et primoribus vix labris repon imus. in illis retinendis quam tenaces, pertinaces! in his (praesertim divinis) quam lubrici, et prorsus elumbes! illa gentis Israeliticae tyrannide plusquam ferrea (ad vitae taedium) depressae in liberatatem vindicatio (proh Deus immortalis) qualis, quanta! Aegyptios, regemque adeo ipsum tumentem odiis ferocemque plurimis, cruentisque admodum plagis maceratos, quam lenes viderant, et humanos? maximos hostium exercitus (totumque adeo Aegypti robur) sine hoste devictos, sine ferro deletos conspexerant: fluctuum ipsi moenibus vallati, illos molibus depressos et demersos spectaverant: rupem sitientibus in flumina liquatam, solum esurientibus pane coelesti, epulisque instructissimis constratum, imo (ut nunc moris est) ferculis in cubitos coacervatis plane contectum degustarant. quam dubita tamen oblivione haec omnia prorsus evanuerunt! miracula sane magna, et stu penda; sed (ut nobis in proverbio est) non ad triduum durantia. id nobis hodie vitii est: celebris illa anni octogesimi octavi pugna, imo potius sine pugna victoria, penitus nobis excidit. hui! quam cito! vidimus Hispanos ante praelium ovantes, dictisque, imo scriptis &#167;pinik&#164;oiw priusquam solverunt triumphantes: sed quod nos de Martio dicimus, rabie plusquam leonina mensem auspicari, abire vel agnella leniorem, id divino adiutorio classi Invictae contigit. quin et sulphurea quidem illa, Tartarea imo sane nullo unquam dae mone vel sperata machinatio divinis solum oculis patens, divina solum manu patefacta quam cito, quam prorsus intercidit! vix ulla (atque illa certe exesa, penitusque contempta) proditionis tam horrendae, liberationis tam stupendae monumenta restant. negant impu dentes Papistae, pernegant, eiurantque. quin et nos diem tanto beneficio illustrem quam pigri et enervosi ab illorum mendaciis, calumniisque vindicamus! ignoscent igitur mihi aequi iudices, si poetarum minimus scelerum omnium longe maximum, crassa (ut aiunt) Minerva contextum ad perpetuam Iesuiticae Pietatis memoriam, ad animos Britannorum excitandos, honoremque Deo Servatori restaurandum, in lucem emiserim. 
  ignoscent alii, tu vero equitum nobilissime, aliquod fraterni, sive paterni potius genii vestigium agnosces, et vultu non illaeto munusculum accipies ab homonuculo, 
 
tuae dignitati devotissimo, 
 
 PHINEAS FLETCHER  
 
 LOCUSTAE VEL PIETAS IESUITICA  
 
 panditur inferni limen, patet intima Ditis 
 ianua, concilium magnum, Stygiosque Quirites 
 accitos, rex ipse nigra in penetralia cogit. 
 olli conveniunt, volitant umbrosa per auras 
 numina, Tartareoque tumet domus alta senatu.  5 
 confidunt, numeroque omnes subsellia iusto 
 (concilium horrendum) insternunt, causamque fluendi 
 intenti expectant. solio tum Lucifer alto 
 insurgens, dictis umbras accendit amaris, 
 manesque increpitans cunctantes: "cernitis," inquit,  10 
 "(coelo infensa cohors, exosa, expulsaque caelo) 
 cernitis, ut superas mulcet Pax aurea gentes? 
 bella silent, silet iniectis oppressa catenis 
 inque Erebum frustra e terris redit exul Erinnys. 
 divino interea resonant sacraria verbo,  15 
 indomitus possessa tenet suggesta minister, 
 et victus victorque novos vocat impiger hostes. 
 et nunc ille minis stimulans, nunc laeta reponens, 
 scite animos flectit monitis, et corda remulcet. 
  "quin etiam sancti vulgata scientia scripti  20 
 invexit superos terris, et luce corusca 
 dissolvit tenebras, noctemque excussit inertem. 
 crescit in immensum Pietas, finesque recusat 
 relligionis amor; fugit Ignorantia, lucis 
 impatiens, fugit Impietas, artusque pudendos  25 
 nuda Superstitio, et nunquam non devius Error. 
 vim patitur, gaudetque trahi coeleste rapique 
 imperium. quin et gentes emensa supremas, 
 Virginiam (nostras, umbrae, tot secula sedes) 
 aggreditur, mox Cocytum Stygiasque paludes  30 
 tranabit, vix hunc nobis Acheronta relinquet. 
  "nos contra immemori per tuta silentia somno 
 sternimur interea, et media iam luce supini 
 stertentes, festam trahimus, pia turba, quietem. 
 quod si animos sine honore acti sine fine laboris  35 
 poenitet, et proni imperii regnique labantis 
 nil miseret, positis flagris, odiisque remissis 
 oramus veniam, et dextras praebemus inermes. 
 fors ille audacis facti, et iustae immemor irae, 
 placatus, facilesque manus et foedera iunget.  40 
 fors solito lapsos (peccati oblitus) honori 
 restituet, coelum nobis soliumque relinquet. 
 at me nulla dies animi, coeptique prioris 
 dissimilem arguerit: quin nunc rescindere coelum, 
 et coniurato victricem milite pacem  45 
 rumpere, ferventique iuvat miscere tumultu. 
  "quo tanti cecidere animi? quo pristina virtus 
 cessit, in aeternam qua mecum irrumpere lucem 
 tentastis, trepidumque armis perfringere coelum? 
 nunc vero indecores felicia ponitis arma,  50 
 et toties victo imbelles conceditis hosti. 
 per vos, per domitas coelesti fulmine vires, 
 indomitumque odium, proiecta resumite tela. 
 dum fas, dum breve tempus adest, accendite pugnas, 
 restaurite acies, fractumque reponite Martem.  55 
 ni facitis, mox soli, et (quod magis urit) inulti 
 aeternum (heu) vacuo flammis cruciabimur antro. 
 ille quidem nulla, heu, nulla violabilis arte, 
 securum sine fine tenet, sine milite regnum; 
 a nullo petitur, nullo violatur ab hoste.  60 
 competitur tamen, inque suis violabile membris 
 corpus habet: nunc o totis consurgite telis, 
 qua patet ad vulnus nudum sine tegmine corpus, 
 imprimite ultrices, penitusque recondite flammas. 
 accelerat funesta dies, iam limine tempus  65 
 insistit, cum nexa ipso cum vertice membra 
 naturam induerint coelestem, ubi gloria votum 
 atque animum splendor superent, ubi gaudia damno 
 crescant, deliciaeque modum, finemque recusent. 
 at nos supplicio aeterno, Stygiisque catenis  70 
 compressi, flammis et vivo sulphure tecti 
 perpetuas duro solvemus carcere poenas. 
 hic anima, extremos iam tum perpesse dolores, 
 maiores semper metuit, queriturque remotam, 
 quam toto admisit praesentem pectore mortem;  75 
 oraque caeruleas perreptans flamma medullas 
 torquet anhela siti, fibrasque atque ilia lambit. 
 mors vivit, moriturque inter mala mille superstes 
 vita, vicesque ipsa cum morte, et nomina mutat 
 cum vero nullum moriendi conscia finem  80 
 mens reputat, cum mille annis mille addidit annos, 
 praeteritumque nihil venturo detrahit aevum, 
 mox etiam stellas, etiam superaddit arenas, 
 iamque etiam stellas, etiam numeravit arenas; 
 poena tamen damno crescit, per flagra, per ignes,  85 
 per quicquid miserum est, praeceps ruit, anxia lentam 
 provocat infelix mortem; si forte relabi 
 possit, et in nihilum rursus dipersa resolvi. 
  "aequemus meritis poenas, atque ultima passis 
 plura tamen magnis exactor debeat ausis;  90 
 Tartareis mala speluncis, vindictaque coelo 
 deficiat. nunquam, nunquam crudelis inultos 
 immeritosve Erebus capiet: meruisse nefandum 
 supplicium medios inter solabitur ignes, 
 et, licet immensos, factis superasse dolores.  95 
 nunc agite, o proceres, omnesque effundite technas, 
 consulite, imperioque alacres succurrite lapso." 
  dixerat, insequitur fremitus, trepidantiaque inter 
 agmina submissae franguntur murmure voces. 
 qualis ubi oceano mox praecipitandus Ibero  100 
 immineat Phoebus, flavique ad litora Chami 
 conveniunt, glomerantque per auras agmina muscae, 
 fit sonitus; longo crescentes ordine turbae 
 buccinulis voces acuunt, sociosque vocantes 
 undas nube premunt; strepitu vicinia rauco  105 
 completur, resonantque accensis litora bombis. 
  postquam animi posuere, sonique relanguit aestus, 
 excipit Aequivocus, quo non astutior alter 
 Tartareos inter technas effingere patres. 
 illi castra olim numero farcibat inerti,  110 
 crescens in ventrem monachus, simul agmine iuncti 
 tonsi ore, et tonsi lunato vertice fratres. 
 at nunc felici auspicio Iesuitica princeps 
 agmina ducebat, veteranoque omnia late 
 depopulans, magnas passim infert milite clades.  115 
 illum etiam pugnantem, illum admirata loquentem 
 circuit et fremitu excepit plebs vana secundo. 
 surgit, et haud laeto Aequivocus sic incipit ore: 
  "o pater, o princeps umbrarum, Erebique potestas, 
 ut rebare, omnes nequicquam insumpsimus artes:  120 
 nil tanti valuere doli. nihil omnibus actum 
 magnorum impensis operum, verum omnia retro 
 deterius ruere, inque bonum sublapsa referri. 
  "non secus adverso pictum tenet amne phaselum 
 anchora, si funem aut mordaces fibula nexus  125 
 solverit, atque illum prona trahit alveus unda. 
 nec quenquam accusa, tentatum est quicquid aperta 
 ut fieri, aut pressa potuit quod tectius arte. 
 ille pater rerum, cui frustra obnitimur omnes 
 (sed frustra iuvat obniti) vim magnus inanem  130 
 discutit, et coelo fraudes ostendit aprico. 
 quin soliti lento reges torpescere luxu, 
 Palladiis nunc tecti armis, Musisque potentes, 
 in nos per mediam meditantur praelia pacem. 
 nec tamen aeternos obliti absiste timere  135 
 unquam animos -- fessique ingentes ponimus iras? 
 nec fas, non sic deficimus, nec talia tecum 
 gessimus, in coelos olim tua signa sequuti. 
 est hic, est vitae, et magni contemptor Olympi, 
 quique oblatam animus lucis nunc respuat aulam,  140 
 et domiti tantum placeat cui regia coeli. 
 ne dubita, nunquam fractis haec pectora, nunquam 
 deficient animis: prius ille ingentia coeli 
 atria, desertosque aeternae lucis alumnos 
 destituens, Erebum admigret noctemque profundam,  145 
 et Stygiis mutet radianta lumina flammis. 
 quod si acies, fractasque iterum supplere catervas 
 est animus, sciteque malas dispergere fraudes, 
 non ego consilii, armorum non futilis author. 
 nec veteres frustra, genitor, revocabimus artes,  150 
 sed nova, sed nulli prorsus speranda priorum 
 aggredienda mihi conamina. non ego lentos 
 nequicquam adstimulem fratres, alvumque sequentes 
 distentam monachos: dum nox, dum plurima terris 
 incumbens caligo animos sopivit inertes,  155 
 non ingratus erat fratrum labor, omnia nobis 
 artibus ignavis dederat secura, trahensque 
 invisam coelo lucem, tenebrisve nitentem 
 involvens, iam nube diem, iam nocte premebat. 
  "at nebulas postquam Phaebus dimovit inanes,  160 
 Tartareae immisso patuerunt lumine sordes, 
 nec patitur lucem miles desuetus apertam. 
 nunc alio imbelles tempus supplere cohortes 
 milite, et emeritos castris emittere fratres. 
 nunc Iessuitarum sanctum prudentia numen  165 
 arma, manusque placent: iuvat ipsum invadere coelum, 
 sideraque haerentemque polo detrudere solem. 
 iam mihi sacratos felici milite reges 
 protrahere, atque ipsum coeli calcare tyrannum 
 sub pedibus videor. nihil isto milite durum,  170 
 nil sanctum, clausumque manet, quin oppida late 
 praesidiis, urbesque tenent. iam limina regum, 
 iamque adyta irrumpunt, vel mollibus intima blandi 
 corda dolis subeunt, vel ferro et caede refringunt. 
 hi vetulae fucum Romae, pigmentaque rugis  175 
 aptantes, seros effoetae nuper amores 
 conciliant, lapsumque decus formamque reponunt. 
 ni facerent (noctem coelique inamabile lumen 
 testor) mox aliae sedes, nova regna per orbem 
 exulibus quaerenda, soloque atque aethere pulsis:  180 
 Cocytus tantum nobis Erebusque pateret. 
 quin tu (magne pater) Stygias reclude cavernas, 
 ac barathrum in terras Orcumque immitte profundum; 
 insueti totum superi mirentur Avernum. 
  "hic solita infidis inspiret praelia Turcis;  185 
 Sarmatas hic, gelidosque incendat Marte Polonos, 
 Germanosque duces, hic reges inflet Iberos; 
 regnorumque sitim, et nullo saturabile pectus 
 imperio stimulet, diroque intorqueat aestu. 
 ite foras, Stygiae (princeps iubet) ite catervae,  190 
 vipereas inferte manus, serite arma per agros, 
 et scelerum et foeti dispergite semina belli. 
 ast ego Tarpeium Tiberina ad flumina patrem, 
 conciliumque petam solus, mea regna, Latinum, 
 murice vestitum, rubeoque insigne galero.  195 
 mox scelere ingenti atque ingenti caede peracta 
 regrediar, Stygiasque domus et inania late 
 undique collectis supplebo regna colonis. 
 at tu, magne pater, fluitantes contrahe manes, 
 praecipitesque vias latosque extende meatus,  200 
 ut patulo densum volitantes Orcus hiatu 
 corripiat rabidus mentes, intusque recondat." 
  dixit, et illaeti perfracto limine Averni 
 exiliit primus, lucemque invasit apertam. 
 insequitur deforme Chaos, ruit omne barathrum,  205 
 foeda, horrenda cohors. trepidant pallentia coeli 
 lumina, et incerto tellus tremit horrida motu. 
 ipse pater pronos laxatis Phaebus habenis 
 praecipitat currus, et caelo territus exit. 
 succedit nox umbrarum, coelumque relictum  210 
 invadit, multaque premit caligine terras. 
  non secus Aeoliis emissi finibus Austri 
 omnia corripiunt, terrasque undasque tumultu 
 miscent; arboreos foetus, segetemque resectam 
 turbine convellunt rapido, verruntque per auras.  215 
 ast oculis longe moestus sua vota colonus 
 insequitur, totoque trahit suspiria corde. 
 senserat adventum, subitoque inferbuit aestu 
 terra, odiisque tumet, foeto iam turgida bello, 
 circum umbrae volitant, fraudesque et crimina spargunt.  220 
  hic gelidos semper nivibus glacieque Polonos 
 exacuit, taciteque subit Iesuitica totus 
 pectora, iamque dolos caedesque inspirat; at illa 
 arripiunt avide flammas, notaeque per ossa 
 discurrunt furiae, inque sinus inque ilia serpunt.  225 
  iamque in cognatos meditantur bella Suevos, 
 Sarmaticasque ardent Romano adnectere gentes 
 pontifici, et Graecas templis expellere leges. 
 fictitam regis sobolem, consutaque belli 
 crimina supponunt, vafri, mentitaque veris  230 
 texunt, Sarmaticosque implent rumoribus agros. 
 caedibus accrescit bellum, regnique medullis 
 haeret inexpletum; semper nova praelia victus 
 integrat, erubuere nives iam sanguine tinctae 
 purpureo, et tepida solvuntur frigora caede.  235 
 ast alii Graias olim cognomine terras 
 Graias, Pieriis gratissima nomina Musis, 
 nunc domitos tutus consedit Turca per agros. 
 invisunt alacres bello loca foeta perenni, 
 et tenero caedem inspirant et praelia regi.  240 
 nunc oculo, nunc voce ferox, nunc fronte minatur, 
 non epulis luxuve puer, non ille paterna 
 desidia gaudet, sed bella, sed aspera cordi 
 ira sedent, saevamque superbia Turcica mentem 
 inflat, et ingentes volvit sub pectore motus.  245 
 aut is linigeras aptabit classibus alas, 
 aut galeas finget clypeosque, et (fulmina belli) 
 tormenta, impositis strident incudibus aera. 
 et nunc ille ferox Persas Asiamque rebellem 
 subiciens, totum spirat de pectore Martem,  250 
 exultansque animis multa se suscitat ira. 
 heu quae Christicolis caedes, quam debita pestis 
 imminet? heu quantus tanto timor instat ab hoste, 
 ni tu, Christe, malum avertas, tu fulmina, Christe, 
 dispergas, et vana manu conamina ludas?  255 
  interea toto dum bella seruntur in orbe, 
 Italiam Aequivocus magnam et Tiberina fluenta 
 adveniens intrat feralis moenia Romae. 
 nec mora, nota subit mitrati tecta tyranni, 
 quaque incedit ovans, adytisque vagatur opacis,  260 
 insperata Erebo vel aperto crimina sole 
 gaudet ubique tuens, messemque expectat opimam. 
 dicite, Pierides, quis nunc tenet Itala primus 
 arva? quibus tandem gradibus, quo principe reges 
 exuit, et pingues aptans sibi Roma cucullos  265 
 subiicitur raso modo facta sororcula fratri? 
 siccine decrepiti puerascunt tempore mores, 
 pontifice Augustum ut mutent, monachoque monarchum? 
  postquam res Latii totum porrecta per orbem 
 creverat, et terras urbi subiecerat uni,  270 
 substitit, et iusto librata in pondere sedit, 
 at mox prona ruens, in se conversa, relabi 
 coepit, et effoetam vix iam, vix sustinet urbem. 
 haud secus alternis crescentes fluctibus undae 
 incedunt, facilesque Actae superantia clivos  275 
 aequora prorepunt tacite, mox litora complent, 
 subiectasque procul despectant vertice terras: 
 iamque viarum incerta haerent, mox prona recedunt, 
 defervensque undis paulatim in se ipse residit 
 Nereus, et nulli noto caput abdidit alveo. 280 
 interea patrum manibus coelestia passim 
 semina sparguntur, surgit cum foenore campis 
 laeta seges, plenisque albescunt messibus arva. 
 at simul hirsutis horrebat carduus agris, 
 et tribuli loliique nemus, simul aspera lappae  285 
 sylva, et lethaeos operata papavera somnos. 
 quippe hominum coelique hostis, dum membra colonis 
 fessa quies laxat, tritico vilemque faselum 
 miscuit infestus, viciasque aspersit inanes. 
 mirantur lolium agricolae, mirantur avenas,  290 
 mortiferasque horrent mediis in messibus herbas. 
  quin etiam imperio Christi Pro-christus eodem 
 parvus adhuc, claususque utero succrevit opaco; 
 iamque vias trudens tentaverat, integra Romae 
 auspicia impediunt, ausisque ingentibus obstant.  295 
 at Latiis postquam imperium segnesceret arvis, 
 inque Bisantinas sensim concederet urbes, 
 exilit, et iusto prodit iam firmior aevo. 
 mox etiam laxis paulatim assuetus habenis, 
 Mauricio scelere extincto, duce et auspice Phoca,  300 
 excutit aurigam, inque rotas succedit inanes. 
 et nunc rasorum longus producitur ordo 
 pontificum, magicaque rudem, Stygiaque popellum 
 arte ligans, Itala solus dominatur in aula. 
 iamque furens animis, et torquens fulmina, sceptrum  305 
 Paulus habet, clavesque manu violentus inanes 
 proiiciens Petri, gladio succinctus acuto 
 intonat, et longe distantes territat urbes. 
 stulte, quid aeterni crepitantia fulmina patris, 
 coelestesque minas, et non imitable numen  310 
 ignibus, ah, fatuis simulas? Venetosque sagaces, 
 et non fictitio terrendos igne Britannos 
 exagitas? ast hi contra, cum debita poscunt 
 tempora (non illi voces, verbosaque chartae 
 fulmina) tela alacres, verasque in moenia Romae  315 
 incutient flammas, carnesque et viscera mandent. 
  arma foris regum meretrix vetula, arma dolosque 
 exercet, Circaea domi sed carmina et artes 
 infandas magicis dirum miscendo susurris. 
 at cum feralis languet saturata libido,  320 
 in facies centum, centum in miracula rerum 
 corpora Lethaeo transformat adultera cantu. 
 aut asini fiunt, vulpesve, hirtive leones, 
 atque lupi, atque sues, atque exosae omnibus hydrae. 
 illi capta quidem dextro, sed acuta sinistro  325 
 lumine, deformis caecae Ignorantia portae 
 excubat, et nebulis aditus et limen opacat. 
 filius huic Error comes assidet; ille vagantes 
 excipit hospitio, et longis circum undique ducit 
 porticibus, veterumque umbras simulacraque rerum  330 
 mirantes variis fallit per inania ludis. 
 intrantem prensat mores venerata vetustos 
 stulta Superstitio, properanteque murmura voce 
 praecipitans, voti superos precibusque fatigat. 
  interius Scelus imperitat, foecundaque regnant  335 
 flagitia, et mentes trudunt, rapiuntque nefandas. 
 inficit hic coelos audax, Christumque venerans 
 porrigit immistis regi sacra tanta cicutis. 
 lethalem ille deum, atque imbutam morte salutem 
 ore capit, multoque lavat peccata veneno.  340 
 hic clavos, virgasque, crucemque, tua (optime Iesu) 
 supplicia, hastamque innocuo sub corde refixam, 
 hic truncum, hic saxum (saxo contemptior ipso) 
 propitium implorat supplex, Stygiisque ululantes 
 speluncis flexo veneratur poplite manes.  345 
 hic Cereri et fluido procumbit stultus Iaccho, 
 quosque colit vorat ipse deos, et numina plenus 
 (ah scelus!) abscondit venis, alvoque reponit. 
 hic caligantes, coelum execratus apertum, 
 te magicos, Iesu, te immitens sagus in ignes,  350 
 umbras imperiis audax, Stygiumque nefando 
 ore Iovem, totumque vocat de sedibus Orcum. 
 Romulidum ille patrum, primaeque haud immemor urbis, 
 et fovet ipse lupas, atque ipse fovetur ab illis. 
 hic sobolem impurus prohibens castosque hymenaeos,  355 
 ah, pathicos ardet pueros, et mascula turpis 
 scorta alit; (heu facinus terris coeloque pudendum 
 ausus!) purpureo quin mox pater ille galero 
 emeritos donat, proceresque, oviumque magistros 
 esse iubet, mox dura pater Musisque tremenda  360 
 laudat, et incestis tutatur crimina Musis. 
  nec requies, fervent nova crimina, fervet honorum 
 nummorumque infanda sitis; tument improba fastu 
 conculcans stratos immensa superbia reges. 
 venerat huc, laetusque animi vetera agmina lustrans  365 
 Aequivocus falsi subiit penetralia Petri. 
 quem super Anglorum rebus, Venetoque tumultu 
 ardentem curae, et semper nova damna coquebant. 
 huic Stygias sub corde faces, omnesque nefando 
 pectore succendit furias, ille improbus ira  370 
 concilium vocat. agglomerant imberbia fratrum 
 agmina, concurrunt veteranis ordine longo 
 insignes ducibus Iesuitae, animisque parati 
 sive dolo libeat seu Marti fidere aperto 
 duscumbunt, sedet in mediis diademate Paulus  375 
 tempora praefulgens triplici, vultuque dolorem. 
 praefatus, sic tandem iras atque ora resolvit: 
  "nil pudet incepto victos desistere? fessos 
 deficere, extremoque fere languere sub actu, 
 nec posse instantem Romae differre ruinam?  380 
 fata vetant: mene incertis concedere fatis? 
 inclusus latebris monachus tot vertere praedas, 
 tot potuit patri Romano avellere gentes? 
 ast ego, quem strato venerantur corpore, sacris 
 blanda etiam pedibus libantes oscula reges,  385 
 quem superi, quem terra tremit manesque profundi, 
 qui solio Christi assideo, Christo aemulus ipsi, 
 tot mala quotidie, et semper crescentia inultus 
 damna fero: et quisquam Romanum numen adoret? 
 aut vigiles supplex munus suspendat ad aras?  390 
 iam Veneti iuga detrectant, et iussa superbi 
 destituunt, Batavus nulla revocabilis arte 
 effugit, longeque escas laqueosque recusat. 
 Gallia tot compressa malis, tot cladibus acta 
 deficit, et iam dimidia plus parte recessit.  395 
 ille Navarrena infelix ex arbore ramus 
 (exosum genus, et divis hostile Latinis) 
 quanquam oculos fingens placidos, vultusque serenat, 
 aggerat ingentem memori sub corde dolorem. 
  "et velut ille fame et vinclis infractus ahenis,  400 
 oblitusque leo irarum, caudamque remulcens 
 porrectas manibus captabit leniter escas, 
 si semel insueto saturaverit ora cruore, 
 mox soliti redeunt animi, fremit horridus ira, 
 vincula mox et claustra vorat, rapit ore cruento  405 
 custodem, et primas domitor lacer imbuit iras. 
 quid referam tota divisos mente Britannos, 
 quos neque blanditiae molles, non aspera terrent 
 iurgia, non ipsos sternentia fulmina reges? 
 heu sobolem invisam, et fatis maiora Latinis  410 
 fata Britannorum! centum variata figuris 
 proditio flammis, ferroque, atroque veneno 
 nil agit: insensum detorquet vulnera numen. 
 nil Hispana iuvat pubes, nil maxima classis: 
 quam tellus stupuit, stupuit Neptunus euntem,  415 
 miratus liquidum sylvescere pinibus aequor! 
 quin toto disiecta mari fugit aequore prono, 
 iamque relaxatos immittens navita funes, 
 increpitat ventos properans, Eurosque morantes. 
 tot precibus properat aegre, frustraque redempta.  420 
 quid laeti tulit illa dies, qua sidus Elisae 
 occidit, et longo solvit e Roma dolore! 
 occidit illa quidem, qua nullam Roma cruentam 
 nostra magis vidit, faustamve Britannia stellam. 
 sed simul exoritur, quem nos magis omnibus unum  425 
 horremus, gelida consurgens Phoebus ab Arcto, 
 quem Pallas, quem Musae omnes comitantur euntem; 
 Pax simul incedit laeto Saturnia vultu, 
 lora manu laxans, trahitur captiva catenis 
 Barbaries, positoque gemens Bellona flagello.  430 
 non me nequicquam iunctum uno foedere triplex 
 imperium terret, terret fatale Iacobi, 
 nec frustra impositam luctantis ab omine nomen. 
 quin similis patri soboles inimica Latino 
  nomina pontifici assumens, radiante superbos  435 
 Henricos puer et Fredericos exprimit ore. 
 nunc et equos domitare libet, spumantiaque ora 
 colligere in nodum, sinuosaque flectere colla, 
 et teneris hastam iam nunc iactare lacertis. 
 quin etiam ille minor, sed non minus ille timendus  440 
 Carolus, haud laeto turbat nos omine, cuius 
 mortiferam accepit primo sub nomine plagam 
 Roma, et lethali languens in vulnere, lenta 
 peste cadit, certamque videt moribunda ruinam. 
 illa etiam inferior sexu, non pectore, terret,  445 
 quae reducem nobis foecundam ostentat Elisam, 
 invisum, maius fatis ac cladibus auctum 
 nomen, et invictam spondens post praelia pacem. 
 nec me vanus agit terror, quippe illius ore 
 praevideo multas nobis, nisi fallor, Elisas.  450 
  "quae mihi spes ultra? vel me praesaga mali mens 
 abstulit, et veris maiora pavescere iussit, 
 vel calamo pater et Musis, sed filius armis 
 sternet, et extremis condet mea moenia flammis. 
  "hei mihi! sidereae turres, tuque aemula coeli  455 
 urbs, antiqua deum sedes, reginaque terrae, 
 quam lana Assyrio pingit fucata veneno, 
 quam vestes auro stellasque imitante pyropo 
 illusae decorant, ostro coccoque pudentes, 
 cui tantum de te licuit? quae dextera sacras  460 
 dilacerare arces potuit? quo numine turres 
 deiicere, ingentique vias complere ruina?" 
  conticuit: tristisque diu stupor omnibus ora 
 defixit, mistoque sinus premit ira dolore. 
 ut rediere animi, strepitus, iunctaeque querelis  465 
 increbuere minae: dolor iras, ira dolorem 
 aggerat, alternisque incendunt pectora flammis. 
 tota minis mistoque fremunt subsellia luctu. 
  at sonitus inter medios, et maximus aevo 
 et sceptris Iesuita potens, cui caetera parent  470 
 agmina, consurgens ultro sese obtulit: illo 
 conspecto siluere omnes, atque ora tenebant 
 affixi. verba Aequivocus versuta loquenti 
 suggerit, et cordi custos orique residit. 
  "o pater, o hominum princeps, o maxime divum  475 
 conditor, haud minor ipse Deo, iam parva caduco 
 spes superest regno, neque te sententia fallit: 
 moenia praecipitem spondent sublapsa ruinam. 
 nulla igitur lacrymis tempus, quin ocyus omnes 
 sarcimus veteres, aliasque reponimus arces.  480 
 quid prohibet quin arte diu tua Roma supersit, 
 qua vel nunc superest? fatum sibi quisque supremum est, 
 et sortis faber ipse suae. nunc, optime, nostram 
 qua fieri possit paucis, pater, accipe mentem. 
  "ut qui armis hostile parat rescindere vallum,  485 
 non ubi confertis armantur moenia turmis, 
 aut altis cinguntur aquis, sed qua aggere raro, 
 atque humiles tenui muros cinxere corona, 
 irruit, incautamque malis premit artibus urbem, 
 non secus infirmi nutantia pectora sexus  490 
 blanditiis tentanda, doloque adeunda procaci. 
 in tenui labor, at lucrum non tenue sequetur. 
 vincitur, et vincit citius; cito foemina discit 
 errores, sciteque docet: gremio illa virili 
 infusa, et niveis cunctantem amplexa lacertis,  495 
 blanda sinus leviter molles et pectora vellit, 
 mox domitae imperitat menti, bibit ille venenum, 
 et rapit errores animo, penitusque recondit. 
 qui toties septus, toties invictus ab hoste 
 consitit, armatum qui dente atque ungue leonem  500 
 Manoides dextra impavidus lacerabat inermi, 
 pellicis in gremio crinem roburque relinquens, 
 foeminea infelix (nullis superandus ab armis) 
 arte, sine ense iacet, sine vi, sine vulnere victus. 
 his, pater, haud levibus visum est praeludere telis.  505 
 et quoniam illecebris flecti frangive recusat 
 vi Batavus, technis subeundus, et arte domandus. 
  "apta nec ansa deest: manet illic forte, scholisque 
 imperitat vafri ingenii fideique labantis 
 Arminius, quem magna stupet sequiturque caterva,  510 
 amphibium genus, et studiis hostile quietis. 
 hi suetis stimulandi odiis, scitisque fovendi 
 laudibus ac donis onerandi, rebus Iberis 
 ut faveant, sceptrum Hispano obsequiumque reponant. 
  "Proximus in Gallos labor et, quos agmine pleno  515 
 aversos, iterum ad Romam matremque reducam. 
 Parisios vobis facile succidere flores, 
 liliaque Hispano dabimus calcandi leoni; 
 et trunca, ad solitum decusso vertice morem, 
 stemmata radicemque arvis transferre Granatis.  520 
 ille Navarrena infelix ex arbore planta 
 ense recidenda est, flammisque urenda supremis. 
 dumque tener flectique potest, nescitque reniti 
 surculus, in truncum mox immittatur Iberum. 
 oblitus primi Hispanum propagine succum  525 
 imbibat, Hispanis excrescant germina ramis. 
 quin modo qui secta viduus manet arbore ramus, 
 Hispano discat, si fas, inolescere libro, 
 et duplex pietas duplicato crescat amore. 
  "hic tragicae prologus scenae: maiora paramus,   530 
 non facinus vulgare sero, quod nulla tacebit, 
 credet nulla dies, magnum populisque tremendum 
 omnibus incepto. nequicquam verba minasque 
 conterimus, nequicquam artes proiecimus omnes: 
 tempora nos urgent mortis suprema, supremum  535 
 tendandum scelus est. tollatur quicquid iniqui 
 obstiterit. nec te larvati nomen honesti 
 terreat aut sceleris; quin tu moderator honesti, 
 regula tu iusti. per fas, pater optime, nobis 
 perque nefas tentanda via est, qua frangere duros  540 
 possimus, Latiumque ipsis inferre Britannis. 
 illi hostes, illi telisque dolisque petendi, 
 vindicatam reliqui tantam videantque, tremantque. 
 nec mihi mens solum gelidis auferre cicutis 
 aut armis regem, cultrove invadere: magnum,  545 
 sed prius auditum est facinus. certissimus ultor 
 et sceptris odiisque puer succedet avitis. 
 sed regem pariter, pariterque inflexile semen, 
 sed proceres, patresque equitesque et quicquid ubique 
 prudentis vulgi est, ictu truncabimus uno.  550 
 quin domitos sine telo omnes, sine vulnere victos 
 flagitio, pater, una uno dabit hora Britannos. 
 qua facere id possim, paucis adverte, docebo. 
  "stat bene nota domus, saxo constructo vetusto,  
 marmore caelato, et Pariis formosa columnis,  555 
 qua celebris Thamo generatus et Iside nympha 
 Thamesis inflexo Ludduni moenia fluctu 
 alluit, ingentemque excurrere moenibus urbem, 
 crescentesque videt semper splendescere turres. 
 quaque Austros patulis immittit aperta fenestris,  560 
 fronte superba alte submissas despicit undas. 
  "huc fluere, et primis omnes concurrere regnis 
 et proceres terrae et patres plebemque Britannae. 
 ipse etiam primum tota cum prole senatum 
 regina simul ingreditur comitante Iacobus. 
  "hic lapsos revocant mores, Romaeque cruentas   565 
 imponunt leges, et poenas sanguine poscunt. 
 at latebrae subter caecae magnisque cavernae 
 excurrunt spatiis, multo loca foeta Lyaeo. 
 his tacite nitrum et viventia sulphura tectis  570 
 subiiciam, Stygioque implebo pulvere sedes. 
  "ut numero primum crescunt subsellia iusto, 
 et semel intumuit pleno domus alta senatu, 
 tecta ruam: iuvat horrendos procul aure fragores 
 excipere, et mistas latoribus aere leges  575 
 correptas spectare. iuvat semusta virorum 
 membra, omnesque supra volitantes aethere reges 
 cernere: rupta gemet tellus, et territa coeli 
 dissilient spatia, ast alto se gurgite praeceps 
 Thamisis abscondet, mirabitur aethera Pluto,  580 
 et trepidi fugient immisso lumine manes." 
 dixerat. applaudunt omnes, magis omnibus ipse 
 consilium laudat sanctus pater, ipse labantis 
 patronum Romae laeto sic ore salutat: 
 "dii patribus fausti semper, cultique Latinis,  585 
 non omnino tamen moriturae moenia Romae 
 deseritis, tales cum animos, et tanta tulistis 
 pectora. iam versis Latium florescere fatis 
 aspicio, effoetamque iterum iuvenescere Romam. 
  "ast ego quas tandem laudes pro talibus ausis,   590 
 quae paria inveniam? quin tu mox aureus aede 
 stabis, victrici succinctus tempora lauro. 
 ipse ego marmoreas, meritis pro talibus, aras 
 adiiciam, ipse tibi vota, et pia thura frequenter 
 imponam, et summos iam nunc meditabor honores.  595 
  "salve praesidium fidei columenque Latinae: 
 incipe iam coelo assuesci, stellasque patentes 
 ingreditor, manibusque coli iam disce supinis." 
  interea Aequivocus manes atque infima Ditis 
 regna petens magnis Erebum rumoribus implet,  600 
 inventum facinus, cuius caelumque solumque 
 atque umbras pudeat steriles, quod cuncta, quod ipsas 
 vicerat Eumenidas, totoque a crimine solvat. 
  at Iesuita memor sceleris, coeptique nefandi, 
 lucifugae devota Iovi patrique Latino  605 
 pectora de tota excerpit lectissima gente, 
 digna quidem proles Itala de matre Britanna. 
 hic dirum a facibus certo trahit omine nomen, 
 ille hyemes referens, magnos portenderat imbres, 
 raptaque perpetua minitatur lumina nocte.  610 
 hic trahit a fossis, raucis hic nomina corvis. 
 his Iesuita nefas aperit, totumque recludens 
 consilium, horrendisque ligans Acherontica diris 
 vota, truces ipso caedes obsignat Iesu. 
  iamque illi, ruptae media inter viscera matris,  615 
 accelerant, duros (agrestia tela) ligones 
 convectant, Orco vicini, dirius Orco 
 infodiunt alte scelus, interiusque recondunt. 
 dumque operi incumbunt alacres, crescuntque ruinae, 
 nescio quos multa visi sub nocte susurros  620 
 percipere, et tenui incertas cum murmure voces. 
 vicinos illi manes, Erebumque timentes 
 diffugiunt trepidi, refluunt cum sanguine mentes. 
 iamque umbris similes ipsi vitantur, ut umbrae, 
 et vitant, ipsique timent, ipsique timentur.  625 
 hic medio lapsus cursu immotusque recumbens 
 pressa anima, clausisque oculis, iam flagra sequentis 
 Tisiphones, uncasque manus, et verbera sperat. 
 ille cavas quaerit latebras, cupaque receptus 
 nitrosa trepidos intra se contrahit artus.  630 
 sic cum membra silent placida resoluta quiete, 
 terrenus nigra inficiens praecordia fumus 
 invadit mentem, iamque umbram effingit inanem, 
 taeda umbram Stygia armatam, sanieque madentem, 
 omnia turbantur subito, volat ille per auras  635 
 exanimis demensque metu, frustraque refixos 
 increpat usque pedes. praesens insultat imago, 
 iam tergum calcemque terens, vox ore sepulta 
 deficit, et dominum fallaci prodit hiatu. 
  ut reduci mox corde metus sedantur inertes,  640 
 paulatim apparent rari latebrasque relinquunt, 
 incertique metus tanti, sed pergere certi, 
 cautius arrecta captabant aure susurros. 
 laeti abeunt, ortoque die vicina Lyaeo 
 sacrata ediscunt latis excurrere cellis.  645 
 conducunt, nitrumque avide sulphurque recondunt, 
 et ligno scelus et coniecto vimine celant. 
 iamque nefas felix stabat, promptumque seniles 
 temporis increpitant gressus, lucemque morantem. 
  sed quid ego nullo effandum, sed nullo tacendum  650 
 tempore flagitium repeto? quid nomina, Diris 
 vota, et perpetuis repeto celebranda tenebris? 
 at frustra celabo tamen quod terra stupescit, 
 quod superi exhorrent, quod Tartarus ipse recusat 
 eiuratque nefas: incisum marmore crimen  655 
 vivet in aeternum, pariter Iesuitica longum 
 simplicitas vivet, rerumque piissima Roma. 
  iamque optata dies aderat, qua more vetusto 
 conveniunt magno proceresque patresque senatu. 
 ipse sacris princeps devinctus tempora gemmis,  660 
 aut phalerato insignis equo, curruve superbus 
 ingreditur, laterique haeret pulcherrima coniux, 
 et sobole et forma fortunatissima princeps. 
 proximus incedit facie vultuque sereno 
 ille animum ostantans patrium matrisque decores,  665 
 mistaque concordi felicia praelia pace, 
 Henricus, placidoque refulgens Carolus ore. 
 virgineasque simul, magnatum incendia, turmas, 
 insignes forma nymphas, formosior ipsa 
 flagrantes perfusa genas inducit Elisa,  670 
 et nivibus roseum commiscuit ore pudorem. 
 haud secus innumeris coelo stipata sereno 
 ignibus incedit, radiosque argentea puros 
 diiaculans, cunctis praefulget Cynthia stellis. 
 mox procerum accrescunt multo splendentia luxu  675 
 agmina, gemmisque insignes et murice fulgent, 
 conciliumque petunt conferti, effusus euntes 
 prosequitur plaususque virum, clangorque tubarum, 
 et faustis mistus precibus ferit ardua clamor 
 sidera, tota fremit festis urbs quassa triumphis.  680 
  nox erat, et Facii titan scelerisque propinqui 
 avolat impatiens, stimulisque minisque iugales 
 exagitans, latet adverso iam tutus in orbe. 
 quaque volat, patulae lustrans tot crimina terrae, 
 nullum aequale videt, Thracesque Getasque cruentos,  685 
 quique Platam, Gangem, rapidum qui potat Oraxem, 
 qui Phlegetonta, omnes omni iam crimine solvit. 
 diffugiunt stellae, nequicquam impervia tentans 
 aequora collectis nebulis extinguitur ursa. 
 manibus et sceleri nox apta, at nigrior ipsa  690 
 nocte facem plumbo septam, taedamque latentem 
 veste tegens, cellam Facius crimenque revisit. 
 dumque opus effingit tragicum, facinusque retexit, 
 multa timet speratque: hinc poena, hinc praemia pectus 
 sollicitant, dubio desciscunt viscera motu.  695 
iamque vacillantem Aequivocus coenamque precesque 
 coecumque obsequium menti, Papamque reponens 
 fulcit, et iniectis obfirmat pectora diris. 
  ast oculos summo interea deflexit Olympo 
 ille pater rerum, certo qui sidera cursu  700 
 magna rotat, terrasque manu et maria improba claudit. 
 confectasque videns fraudes, caecisque cavernis 
 crimina vicino matura tumescere partu, 
 mox aquilam affatur, solio quae sternitur imo 
 advigilans, liquidasque alis mandata per auras  705 
 praecipitat: "confestim Anglos pete nuncia clivos, 
 et proceres summis curam de rebus habentes 
 aggressa, ambiguo fraudes sermone recludas, 
 atque acres coeco turbes aenigmate sensus. 
 ipse ego dum voces alto sub pectore versant,  710 
 ipse oculos mentemque dabo, qua infanda Iacobus 
 ausa, et Tarpeii evolvat conamina patris." 
  dixerat: at levibus volucris secat aethera pennis, 
 ocyor et vento, et rapido Iovis ocyor igne. 
iamque simul niveas Luddini assurgere longe  715 
 aspicit, aspectasque simul tenet impigra turres. 
  penniger hic primum contractis nuncius alis 
 constitit, et formosa videns fulgescere tecta 
 coctilibus muris, parilique rubentia saxo, 
 ingreditur, magno posuit quae splendida sumptu  720 
 qui patriis maior succrevit laudibus herois, 
 prudentis soboles patris prudentior ipse. 
 hunc, ubi consilium pleno de pectore promit, 
 mirantur Britones laeti, mirantur Iberi, 
 et laudant animos trepidi, metuuntque sagaces.  725 
 ille etiam gazam (maior tamen ipse) Britannam, 
 ille etiam Musas tutatur, et otia Musis, 
 Chamus ubi angustas tardo vix flumine ripas 
 complet, decrepitoque pater iam deficit amne. 
 ille mihi labro teretes trivisse cicutas,  730 
 ille modos faustus calamo permisit agresti. 
 huc ubi perventum est, mutato nuntius ore 
 perplexa attonito descriptas arte tabellas 
 tradidit heroi, et mediae sese ocyus urbi 
 proripiens, suetis iterum se condidit astris.  735 
  ille legens caeci stupuit vestigia scripti, 
 atque iterum voces iterumque recolligit omnes, 
 iamque hoc, iamque illud, iam singula pectore versat, 
 quid te frustra, heros, angis? non si Oedipus author 
 spondeat, hos animo speres rescindere nodos.  740 
 non minimum est crimen crimen praesumere tantum, 
 nec virtus minima est scelus ignorasse profundum, 
 quod bene cum scieris, non sit tibi credere tantum. 
 postquam fessa oculos nihil ipsa excerpere nigris 
 suspicio scriptis potuit, nihil omnibus actum  745 
 consiliis, ipsi referunt aenigmata regi. 
  ille oculo nodos facili scelerumque nefandas 
 percurrens animo ambages (dum nubila spargit 
 lux lucis, mentemque aperit) mox omnia pandit 
 monstra, aperitque nefas solus, tenebrasque resolvit.  750 
  quin medias inter technas iam nocte profunda 
 artificem sceleris prendunt, patet alto nitroso 
 pulvere foeta domus, penitusque recondita soli 
 crimina miranti, et coelo ostenduntur aperto. 
  non secus atque Euris media inter viscera pressis  755 
 rupta patet tellus, magnoque fatiscit hiatu, 
 dissultant pavidi montes, penitusque cavernis 
 immittunt Phoebum, furiasque umbrasque recludunt. 
 apparent deforme Chaos Stygiique penates, 
 apparet barathrum, et diri penetralia Ditis,  760 
 miranturque diem perculso lumine manes. 
 iamque ipso pariter cum crimine, criminis author 
 protrahitur, circum populus fluit omnis euntem: 
 expleri nequeunt animi frontemque tuendo 
 torvam, squalentesque genas, nemorosaque setis  765 
 ora, et Tartareas referentia lumina taedas. 
 ille autem audenti similis, similisque timenti, 
 nunc fremitu turbam et dictis ridere superbis, 
 diductisque ferox inhiantem illudere labris; 
 nunc contra trepidare metu, tremulosque rotare  770 
 circum oculos, iam flagra miser dextramque parati 
 carnificis medios inter saevire cruores 
 sentit, iamque Erebum spectat furibundus hiantem, 
 et semesa inter labentes membra dracones 
 percipiens, aeternae horret primordia poenae.  775 
  o pater, o terrae et summi regnator Olympi, 
 quas tibi pro meritis laudes, quae munera laeti 
 tanta servati dabimus de clade Britanni? 
 non nos, non miseri (nec tanta superbia lapsis) 
 sufficimus meritis: sed, quas prius ipse dedisti,  780 
 quas iterum solas repetis, pater, accipe mentes. 
 dum domus aeterno stabit pulcherrima saxo, 
 pulvere sulphureo, et tanti erepta ruinis, 
 dum tumidis Nereus undarum moenibus Anglos 
 sospitet, et tundat liventes aequore clivos,  785 
 semper honos, semperque tuum solenne Britannis 
 nomen erit. te, magne pater, te voce canemus, 
 factaque per seros dabimus memoranda nepotes. 
 tu, pater, Aeolia fratres sub rupe furentes 
 tu premis, inmensoque domas luctantia claustro  790 
 pectora, tu vastos turbata ad litora montes 
 frangis, aquasque inhibes, rector, retrahisque rebelles. 
 tu, pater, hibernae tu laxas vincula nocti, 
 et lenta aestivo tardas vestigia soli. 
 te reduces iterum flores te terra iubente  795 
 pubescit, virides crinescunt vertice fagi. 
 imperiis sol ipse tuis immitior ignes 
 diiaculat Nemeum medius, Cancrumque rubentem 
 inter, et effoetas tumido de semine fruges 
 evocat, ac teneras duro coquit aridus aestu.  800 
 mox iterum ignoto dilapsus tramite Phoebus 
 declinat, iamque Aethiopes, Nilique fluenta, 
 desertasque Libum propior despectat arenas. 
 nos anni premit effoeti properata senectus: 
 flavent pampineae frondes, salicesque recurvae,  805 
 decrepitae fluxis calvescunt crinibus ulmi. 
  tu, pater, invictas quas iactat Iberia classes 
 frangis, et ingentes dispergis in aethera motus, 
 iamque etiam erepta (sacro mihi nomine) Elisa, 
 ingentem meritos cladem, ingentemque timentes  810 
 restituis, placidoque ferens tria septra Iacobo, 
 multiplicem nobis reddis placatus Elisam. 
  salve, summe heros, aetatis gloria nostrae, 
 o decus Anglorum, princeps, patriaeque beatus 
 Musarumque pater. placidam tu pacis olivam  815 
 Angligenis infers felix, maioraque votis 
 gaudia, et aeternos firmas in prole triumphos. 
 tu bifidum clauso nobis premis obice Ianum, 
 Pieridumque potens armis, feralia sacrae 
 moenia prosternis Romae, regumque lupanar  820 
 diruis, et nimio meretricem vulnere figis. 
 accipe pubentem tenera lanugine Musam, 
 quae salices inter spretas, ulvamque palustrem, 
 (non lauros palmasque ambit) proludere discit, 
 et tentans sese innatos depascitur ignes,  825 
 qua pater externis Chamus vix cognita rivis 
 flumina demulcens, regales alluit hortos, 
 templaque submissis veneratur regia lymphis. 
 mox ubi pennatis crevit maturior alis, 
 te canere audebit, tua (princeps) condere facta;  830 
 exhaustoque tumens Helicone, undantia pleno 
 carmina diffundet fluvio. coelum audiet omne, 
 audiet omne nemus, resonabilis accinet Eccho. 
 
 
 This text was submitted by Dana F. Sutton (University of California, Irvine), from his Neo-Latin collection. Visit his original site for the Latin text accompanied by an English translation and critical notes : Phineas Fletcher 
 
 
 
	 Neo-Latin 
	 The Latin Library 
	 The Classics Homepage