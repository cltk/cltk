Tertullian: de Oratione 
 


 

 

 

 

 TERTVLLIANI LIBER DE PUDICITIA

 

 

 

 

 

 I. [1] Pudicitia,

flos morum, honor corporum, decor sexuum, integritas sanguinis, fides generis,

fundamentum sanctitatis, praeiudicium omnibus bonae mentis, quamquam rara nec

facile perfecta uixque perpetua, tamen aliquatenus in saeculo morabatur, si

natura praestruxerat, si disciplina persuaserat, si censura compresserat,

siquidem omne animi bonum aut nascitur aut eruditur aut cogitur. [2] Sed

ut mala magis uincunt, quod ultimorum temporum ratio est, bona iam nec nasci

licet, ita corrupta sunt semina, nec erudiri, ita deserta sunt studia, nec cogi,

ita exarmata sunt iura. [3] Denique

de qua incipimus eo usque iam exoleuit, ut non eiuratio, sed moderatio libidinum

pudicitia credatur, isque satis castus habeatur, qui non nimis castus fuerit. [4] Sed

uiderit saeculi pudicitia cum saeculo ipso, cum suo ingenio si nascebatur, cum

suo studio si erudiebatur, cum suo seruitio si cogebatur; nisi quod infelicior

etiam, si stetisset ut infructuosa, quae non apud Deum egisset. Malo nullum

bonum quam uanum. Quid prodest esse, quod non prodest? 

 [5] Nostrorum bonorum

status iam mergitur, Christianae pudicitiae ratio concutitur, quae omnia de

caelo trahit, et naturam per lauacrum regenerationis , et disciplinam per

instrumentum praedicationis, et censuram per iudicia ex utroque testamento, et

coacta constantius ex metu et uoto aeterni ignis et regni. [6] Aduersus

hanc nunc, ne dissimulare potuissem, audio etiam edictum esse propositum, et

quidem peremptorium. Pontifex scilicet maximus, episcopus episcoporum, edicit:

&#171; Ego et moechiae et fornicationis delicta paenitentia functis dimitto. &#187; [7] O

edictum cui adscribi non poterit: Bonum factum! Et ubi proponetur liberalitas

ista? Ibidem, opinor, in ipsis libidinum ianuis, sub ipsis libidinum titulis.

Illic eiusmodi paenitentia promulganda est, ubi delinquentia ipsa uersabitur.

Illic legenda est uenia, quo cum spe eius intrabitur. [8] Sed

hoc in ecclesia legitur, et in ecclesia pronuntiatur, et uirgo est. Absit, absit

a sponsa Christi tale praeconium! Illa, quae uera est, quae pudica, quae

sancta, carebit etiam aurium macula. [9] Non

habet, quibus hoc repromittat, et si habuerit, non repromittit, quod et terrenum

Dei templum citius spelunca latronum appellari potuit a Domino quam moechorum et

fornicatorum. 

 [10] Erit igitur et hic

aduersus psychicos titulus, aduersus meae quoque sententiae retro penes illos

societatem, quo magis hoc mihi in notam leuitatis obiciant. Numquam societatis

repudium delicti praeiudicium. Quasi non facilius sit errare cum pluribus,

quando ueritas cum paucis ametur. [11] At

enim me non magis dedecorabit utilis leuitas quam ornarit nocens. Non suffundor

errore quo carui, quia caruisse delector, quia meliorem me et pudiciorem

recognosco. [12] Nemo

proficiens erubescit. Habet et in Christo scientia aetates suas, per quas

deuolutus est et apostolus: Cum paruulus, inquit, essem, tamquam

paruulus loquebar, tamquam paruulus sapiebam; at ubi uir sum factus, ea quae

paruuli fuerant euacuaui. [13] Adeo

diuertit a sententiis pristinis nec idcirco deliquit, quod aemulator factus est

non paternarum traditionum, sed Christianarum, optans etiam ut praeciderentur

qui circumcisionem detinendam suadebant. [14] Atque

utinam et isti, qui meram et ueram integritatem carnis obtruncant amputantes non

summam superficiem, sed intimam effigiem pudoris ipsius, cum moechis et

fornicatoribus ueniam pollicentur aduersus principalem Christiani nominis

disciplinam, quam ipsum quoque saeculum usque adeo testatur, ut, si quando, eam

in feminis nostris inquinamentis potius carnis quam tormentis punire contendat

id uolens eripere quod uitae anteponunt. [15] Sed

iam haec gloria extinguitur et quidem per eos quos tanto constantius oportuerat

eiusmodi maculis nullam subscribere ueniam, quando propterea, quotiens uolunt,

nubant, ne moechiae et fornicationi succidere cogantur, quod melius est

nubere quam uri. [16] Nimirum

propter continentiam incontinentia necessaria est, incendium ignibus

extinguetur. Cur ergo et crimma postmodum indulgent paenitentiae nomine, quorum

remedia praestituunt multinubentiae iure? [17] Nam

et remedia uacabunt, cum crimina indulgentur et crimina manebunt, si remedia

uacabunt. Itaque utrobique de sollicitudine et neglegentia ludunt, praecauendo

uanissime quibus parcunt et parcendo ineptissime quibus praecauent, cum aut

praecauendum non sit ubi parcitur aut parcendum non sit ubi praecauetur. [18] Praecauent

enim, quasi nolint admitti tale quid, indulgent autem, quasi uelint admitti;

quando si admitti nolint, non debeant indulgere; si indulgere uelint, non

debeant praecauere. [19] Nec

enim moechia et fornicatio de modicis et de maximis delictis deputabuntur, ut

utrumque competat, et sollicitudo quae praecauet et securitas quae indulget. Sed

cum ea sint quae culmen criminum teneant, non capiunt et indulgeri quasi modica

et praecaueri quasi maxima. 

 [20] Nobis autem maxima

aut summa sic quoque praecauentur, dum nec secundas quidem post fidem nuptias

permittitur nosse, nuptialibus et dotalibus, si forte, tabulis a moechiae et

fornicationis opere diuersas, et ideo durissime nos infamantes Paracletum

disciplinae enormitate digamos foris sistimus. [21] Eundem

limitem liminis moechis quoque et fornicatoribus figimus ieiunas pacis lacrimas

profusuris nec amplius ab ecclesia quam publicationem dedecoris relaturis. 

 II. [1] &#171;

Ceterum Deus, inquiunt, bonus et optimus et misericors et miserator et

misericordiae plurimus , quam omni sacrificio anteponit, non tanti ducens

peccatoris mortem quam paenitentiam, salutificator omnium hominum et maxime

fidelium. [2] Itaque et filios

Dei misericordes et pacificos esse oportebit, donantes inuicem sicut et Christus

donauit nobis, non iudicantes, ne iudicemur. Domino enim suo stat quis uel

cadit: tu quis es, ut seruum iudices alienum ? Dimitte, et dimittetur

tibi. &#187; [3] Talia et tanta

sparsilia eorum, quibus et Deo adulantur et sibi lenocinantur, effeminantia

magis quam uigorantia disciplinam, quantis et nos et contrariis possumus

repercutere, quae et Dei seueritatem intentent et nostram constantiam prouocent? [4] Quia etsi bonus

natura Deus, tamen et iustus. Ex causa enim, sicut sanare nouit, ita et caedere,

faciens pacem, sed et condens mala, paenitentiam malens, sed et Hieremiae

mandans, ne pro populo peccatore deprecaretur. Quod, et si ieiunauerint, inquit,

 non exaudiam obsecrationem eorum . [5] Et

rursus: Et tu ne adoraueris pro populo et ne postulaueris pro his in prece

et oratione, quoniam non exaudiam in tempore, quo inuocauerint me, in tempore

adflictionis suae . [6] Et

adhuc supra, idem misericordiae praelator quam sacrificii: Et tu ne

adoraueris pro populo isto et ne postulaueris misericordiam consequi eos et ne

accesseris pro bis ad me, quoniam non exaudiam utique misericordiam

postulantes, utique ex paenitentia flentes et ieiunantes et adflictationem suam

offerentes Deo. [7] Deus enim

zelotes, et qui naso non deridetur, adulantium scilicet bonitati eius, et

qui licet patiens, tamen per Esaiam comminatur patientiae finem: Tacui,

numquid et semper tacebo et sustinebo ? Quieui uelut parturiens, exsurgam

et arescere faciam . Ignis enim procedet ante faciem ipsius, et exuret

inimicos eius , non solum corpus, uerum et animas occidens in gehennam. [8] Ceterum

iudicantibus quomodo Dominus comminetur ipse demonstrat: Quo enim iudicio

iudicaueritis, iudicabitur de uobis . Ita non prohibuit iudicare, sed docuit.

 [9] Vnde et apostolus iudicat

et quidem in causa fornicationis, dedendum eiusmodi hominem satanae in interitum

carnis, increpans etiam quod fratres non apud sanctos iudicarentur. Adiciens

enim inquit: Vt quid mihi eos qui foris sunt iudicare ? [10] Dimittis

autem, ut dimittatur tibi a Deo. Delicta mundantur, quae quis in fratrem, non

Deum admiserit. Debitoribus denique dimissuros nos in oratione profitemur. 

 Sed non decet ultra de auctoritate scripturarum eiusmodi funem contentiosum

alterno ductu in diuersa distendere, ut haec restringere frenos disciplinae,

illa laxare uideantur, quasi incertae et paenitentiae subsidium illa prosternere

per lenitatem, haec negare per austeritatem. [11] Porro

si et auctoritas scripturae in suis terminis stabit sine alterutra oppositione,

et paenitentiae subsidium suis condicionibus determinatur sine passiua

concessione, et ipsae prius causae eius distinguuntur sine confusa propositione.

 [12] Causas paenitentiae

delicta condicimus. Haec diuidimus in duos exitus. Alia erunt remissibilia, alia

inremissibilia. Secundum quod nemini dubium est alia castigationem mereri, alia

damnationem. [13] Omne

delictum aut uenia dispungit aut poena, uenia ex castigatione, poena ex

damnatione. De ista differentia iam et quasdam praemisimus altercationes

scripturarum hinc retinentium hinc dimittentium delicta. [14] Sed

et Iohannes docebit: Si quis scit fratrem suum delinquere delictum non ad

mortem, postulabit et dabitur uita ei; quia non ad mortem delinquit ,

hoc erit remissibile. Est delictum ad mortem; non pro illo dico, ut quis

postulet, hoc erit inremissibile. [15] Ita

ubi est postulationis &lt;ratio&gt;, illic etiam remissionis; ubi nec

postulationis, ibi aeque nec remissionis. Secundum hanc differentiam delictorum

paenitentiae quoque condicio discriminatur. [16] Alia

erit quae ueniam consequi possit, in delicto scilicet remissibili, alia quae

consequi nullo modo possit, in delicto scilicet inremissibili. Et superest

specialiter de moechiae et fornicationis statu examinare, in quam delictorum

partem debeant redigi. 

 III. [1] Sed

prius decidam intercedentem ex diuerso responsionem ad eam paenitentiae speciem,

quam cum maxime definimus uenia carere. &#171; Si enim, inquiunt, aliqua paenitentia

caret uenia, iam nec in totum agenda tibi est. Nihil enim agendum est frustra. [2] Porro

frustra agetur paenitentia, si caret uenia. Omnis autem paenitentia agenda est.

Ergo omnis ueniam consequatur, ne frustra agatur, quia non ent agenda, si

frustra agatur. Porro frustra agitur, si uenia carebit. &#187; [3] Merito

itaque opponunt, quod huius quoque paenitentiae fructum, id est ueniam, in sua

potestate usurpauerunt. Quantum enim ad illos, a quibus pacem humanam

consequitur, &lt;frustra agitur&gt;. Quantum autem ad nos, qui solum Dominum

meminimus delicta concedere, et utique mortalia, non frustra agetur. [4] Ad

Dominum enim remissa et illi exinde prostrata, hoc ipso magis operabitur ueniam,

quod eam a solo Deo exorat, quod delicto suo humanam pacem sufficere non credit,

quod ecclesiae mauult erubescere quam communicare. [5] Adsistit

enim pro foribus eius et de notae exemplo ceteros admonet et lacrimas fratrum

sibi quoque aduocat et redit plus utique negotiata, compassionem scilicet quam

communicationem. Et si pacem hic non metit, apud Dominum seminat. [6] Nec

amittit, sed praeparat fructum. Non uacabit ab emolumento, si non uacauerit ab

officio. Ita nec paenitentia huiusmodi uana nec disciplina eiusmodi dura est.

Deum ambae honorant. Illa nihil sibi blandiendo facilius impetrabit, ista nihil

sibi adsumendo plenius adiuuabit. 

 IV. [1] Possumus

igitur demandata paenitentiae distinctione ad ipsorum iam delictorum regredi

censum, an ea sint, quae ueniam ab hominibus consequi possint. Inprimis quod

moechiam et fornicationem nominamus, usus expostulat. [2] Habet

et fides quorundam nominum familiaritatem. Ita in omni opusculo usum custodimus.

Ceterum et si adulterium et si stuprum dixero, unum erit contaminatae carnis

elogium. [3] Nec enim interest

nuptam alienam an uiduam quis incurset, dum non suam feminam; sicut nec

&lt;de&gt; locis refert, in cubiculis an in turribus pudicitia trucidetur. Omne

homicidium &lt;et&gt; extra siluam latrocinium est. [4] Ita

et ubicumque uel in quacumque semetipsum adulterat et stuprat, qui aliter quam

nuptiis utitur. Ideo penes nos occultae quoque coniunctiones, id est non prius

apud ecclesiam professae, iuxta moechiam et fornicationem iudicari

periclitantur, ne inde consertae obtentu matrimonii crimen eludant. [5] Reliquas

autem libidinum furias impias et in corpora et in sexus ultra iura naturae non

modo limine, uerum omni ecclesiae tecto submouemus, quia non sunt delicta, sed

monstra. 

 V. [1] Ergo

moechia, quod etiam fornicationis est res secundum opus criminis, quanti

aestimanda sit sceleris prima lex Dei praesto est. Siquidem post interdictam

alienorum deorum superstitionem ipsorumque idolorum fabricationem, post

commendatam sabbati uenerationem, post imperatam in parentes secundam a Deo

religionem, nullum aliud in talibus titulis firmandis muniendisque substruxit

praeceptum quam non moechaberis . [2] Post

spiritalem enim castitatem sanctitatemque corporalis sequebatur integritas. Et

hanc itaque muniuit hostem statim eius prohibendo moechiam. Quale delictum iam

intellege, cuius cohibitionem post idololatriam ordinauit. [3] Nihil

secundum longinquat a primo. Nihil tam proximum primo quam secundum. Quod fit ex

primo, aliud quodammodo primum est. [4] Itaque

moechia adfinis idololatriae — nam et idololatria moechiae nomine et

fornicationis saepe populo exprobrata — etiam sorte coniungetur illi, sicut et

serie; etiam damnatione cohaerebit illi, sicut et dispositione. [5] Eo

amplius praemittens non moechaberis, adiungit non occides. Honorauit

utique moechiam, quam homicidio anteponit, in prima itaque fronte sanctissimae

legis, in primis titulis caelestis edicti, principalium utique delictorum

proscriptione signatam. De loco modum, de ordine statum, de confinio meritum

cuiusque dignoscas. [6] Est et

mali dignitas, quod in summo aut in medio pessimorum collocatur. Pompam quandam

atque suggestum aspicio moechiae, hinc ducatum idololatriae antecedentis, hinc

comitatum homicidii insequentis. [7] Inter

duos apices facinorum eminentissimos sine dubio digna consedit, et per medium

eorum quasi uacantem locum pari criminis auctoritate compleuit. [8] Quis

eam talibus lateribus inclusam, talibus costis circumfultam a cohaerentium

corpore diuellet, de uicinorum criminum nexu, de propinquorum scelerum complexu,

ut solam eam secernat ad paenitentiae fructum? [9] Nonne

hinc idololatria, inde homicidium detinebunt et, si qua uox fuerit, reclamabunt:

&#171; Noster hic cuneus est, nostra compago? Ab idololatria metamur, illa

distinguente coniungimur, illi de medio emicanti adunamur; concorporauit nos

scriptura diuina, litterae ipsae glutina nostra sunt, iam nec ipsa sine nobis

potest. [10] Ego quidem

idololatria saepissime moechiae occasionem subministro. Sciunt luci mei et mei

montes, et uiuae aquae ipsaque in urbibus templa quantum euertendae pudicitiae

procurem. [11] Ego quoque

homicidium nonnumquam moechiae elaboro. Vt tragoedias omittam, sciunt hodie

uenenarii, sciunt magi, quot pellicatus ulciscar, quot riualitates defendam,

quot custodes, quot delatores, quot conscios auferam. Sciunt etiam obstetrices,

quot adulteri conceptus trucidentur. [12] Etiam

apud Christianos non est moechia sine nobis. Ibidem sunt idololatriae, ubi

immundi spiritus res est; ibidem est et homicidium, ubi homo, cum inquinatur,

occiditur. [13] Igitur aut

nec illi aut etiam nobis paenitentiae subsidia conuenient. Aut detinemus eam,

aut sequimur. &#187; [14] Haec

ipsae res loquuntur. Si res uoce deficiunt, adsistit idololatres, adsistit

homicida, in medio eorum adsistit et moechus. Pariter de paenitentiae officio

sedent, in sacco et cinere inhorrescunt, eodem fletu ingemiscunt, eisdem

precibus ambiunt, eisdem genibus exorant, eandem inuocant matrem. [15] Quid

agis, mollissima et humanissima disciplina? Aut ommbus eis hoc esse debebis, beati

 enim pacifici , aut, si non omnibus, nostra esse. Idololatrem quidem

et homicidam semel damnas, moechum uero de medio excipis? idololatrae

successorem, homicidae antecessorem, utriusque collegam: personae acceptatio

est; miserabiliores paenitentias reliquisti. 

 VI. [1] Plane,

si ostendas, de quibus patrociniis exemplorum praeceptorumque caelestium soli

moechiae et in ea fornicationi quoque ianuam paenitentiae expandas, ad hanc iam

lineam dimicabit nostra congressio. Praescribam tamen tibi formam necesse est,

ne ad uetera manum emittas, ne in terga respicias. [2] Vetera

enim transierunt secundum Esaiam, et nouata est iam nouatio secundum Hieremiam,

et obliti posteriorum in priora porrigimur secundum apostolum, et lex et

prophetae usque ad Iohannem secundum Dominum. [3] Nam

et si cum maxime a lege coepimus demonstrando moechiam, merito ab eo statu

legis, quem Christus non dissoluit, sed impleuit. Onera enim legis usque ad

Iohannem, non remedia. Operum iuga reiecta sunt, non disciplinarum. Libertas in

Christo non fecit innocentiae iniuriam. [4] Manet

lex tota pietatis sanctitatis humanitatis ueritatis castitatis iustitiae

misericordiae beneuolentiae pudicitiae. In qua lege beatus uir qui

meditabitur die ac nocte . De qua idem Dauid rursus: Lex Domini

inuituperabilis, conuertens animas; iura Domini directa, oblectantia corda;

praeceptum Domini longe lucens, inluminans oculos . [5] Sic

et apostolus: Itaque lex quidem sancta est, et praeceptum sanctum et

optimum ; utique: Non moechaberis. Sed et supra: Legem ergo

euacuamus per fidem? Absit, sed legem sistimus , scilicet in his quae

et nunc nouo testamento interdicta etiam cumulatiore praecepto prohibentur. [6] Pro

&#171; non moechaberis &#187;, &#171; qui uiderit ad concupiscentiam, iam

moechatus est in corde suo &#187;, et pro &#171; non occides &#187; &#171; qui

dixerit fratri suo Racha, reus erit gebennae &#187;. Quaere, an salua sit

lex non moechandi, cui accessit nec concupiscendi. 

 [7] Ceterum si qua uobis

exempla in sinum plaudent, non opponentur huic quam defendimus disciplinae.

Frustra enim lex suprastructa est, origines quoque delictorum id est

concupiscentias et uoluntates non minus quam facta condemnans, si ideo hodie

concedetur moechiae uenia, quia et aliquando concessa est. [8] Cui

emolumento hodie pleniore disciplina coercetur, nisi ut maiore forsitan

lenocinio tuo indulgeatur? Dabis ergo et idololatrae et omni apostatae ueniam,

quia et populum ipsum totiens reum istorum totiens inuenimus retro restitutum. [9] Communicabis

et homicidae, quia et Nabothae sanguinem Achab deprecatione deleuit et Dauid

Vriae caedem cum causa eius moechia confessione purgauit. [10] Iam

et incesta donabis propter Loth et fornicationes cum incesto propter Iudam et

turpes de prostitutione nuptias propter Osee, et non tantum frequentatas, uerum

et simul plures, propter patres nostros. [11] Vtique

enim dignum est peraequari nunc quoque gratiam circa omnia retro indulta, si de

pristino aliquo exemplo uenia moechiae uindicatur. [12] Habemus

quidem et nos eiusdem uetustatis exempla pro sententia nostra, non modo non

indulti, uerum etiam repraesentati iudicii fornicationis. [13] Et

utique sufficit tantum numerum XXIV milium populi fornicantis in filias Madian

una plaga ruisse. [14] Sed

malo in gloriam Christi a Christo deducere disciplinam. Habuerint pristina

tempora omnis impudicitiae, si uolunt psychici, etiam potestatem. Luserit ante

Christum caro, immo perierit antequam a Domino suo requisita est: nondum erat

digna dono salutis, nondum apta officio sanctitatis. [15] Adhuc

in Adam deputabatur cum suo uitio, facile quod speciosum uiderat concupiscens et

ad inferiora respiciens et de ficulneis foliis pruriginem retinens. Inhaerebat

usquequaque libidinis uirus et + lacteae sordes, non habentes, id onear quod nec

ipsae adhuc aquae lauerant. [16] At

ubi sermo Dei descendit in carnem ne nuptiis quidem resignatam et sermo caro

factus est ne nuptiis quidem resignanda, quae ad lignum non incontinentiae,

sed tolerantiae accederet, quae non dulce aliquid, sed amarum inde gustaret,

quae non ad inferos, sed ad caelum pertineret, quae non lasciuiae frondibus, sed

sanctimoniae floribus praecingeretur, quae munditias suas aquis traderet, exinde

caro quaecumque in Christo reliquas sordes pristinas soluit, alia iam res est,

noua emergit, iam non ex seminis limo, non ex concupiscentiae fimo, sed ex aqua

pura et spiritu mundo. [17] Quid

itaque illam de pristino excusas? Non corpus Christi, non membra Christi, non

templum Dei uocabatur, cum ueniam moechiae consequebatur. [18] Itaque

si exinde, quo statum uertit, et in Christum tincta induit Christum et magno

redempta est, sanguine scilicet Domini et agni, tenes aliquod exemplum siue

praeceptum siue formam siue sententiam indultae siue indulgendae fornicationis

atque moechiae habes etiam temporis a nobis definitionem, ex quo deputetur aetas

quaestionis. 

 VII. [1] A

parabolis licebit incipias, ubi est ouis perdita a Domino requisita et humeris

eius reuecta. Procedant ipsae picturae calicum uestrorum, si uel in illis

perlucebit interpretatio pecudis illius, utrumne Christiano an ethnico peccatori

de restitutione conliniet. [2] Praescribimus

enim ex naturae disciplina, ex lege auris et linguae, ex mentis sanitate ea

semper responderi quae prouocantur [id est ad ea quae prouocant]. Prouocauit, ut

opinor, quod Pharisaei publicanos et peccatores ethnicos admittentem Dominum et

cum illis de uictu communicantem indignati mussitabant. [3] Ad

hoc Dominum pecudis perditae restitutionem, cui alii configurasse credendum est

quam ethnico perdito, de quo agebatur, non [de] Christiano, qui adhuc nemo? Aut

quale est, ut Dominus quasi cauillator responsionis omissa specie praesenti,

quam repercutere deberet, de futura laboret? [4] Sed

&#171; ouis proprie Christianus et grex Domini ecclesiae populus et pastor bonus

Christus et ideo Christianus in oue intellegendus, qui ab ecclesiae grege

errauerit. &#187; [5] Ergo nihil

ad Pharisaeorum mussitationem respondisse uis Dominum, sed ad tuam

praesumptionem? Et tamen ita eam uindicare debebis, ut neges in ethnicum

competere, quae in Christianum existimas conuenire. [6] Dic

mihi, nonne omne hominum genus unus Dei grex est? Nonne uniuersarum gentium

idem Deus et Dominus et pastor est? Quis magis perit a Deo quam ethnicus,

quamdiu errat? Quis magis requiritur a Deo quam ethnicus, quando reuocatur a

Christo? [7] Denique

antecedit hic ordo in ethnicis; siquidem non aliter Christiani ex ethnicis

fiunt nisi prius perditi et a Deo requisiti et a Christo reportati. Ita etiam

hunc ordinem seruari oportet, ut in eos tale aliquid interpretemur, in quibus

prius. 

 [8] At tu, opinor, hoc

uelis, ut ouem non de grege perditam faceret, sed de arca uel de armario. Sic

etsi [ethnicorum] reliquum numerum iustum ait, non ideo Christianos esse

ostendit, cum Iudaeis agens et illos cum maxime obtundens, quod indignarentur

spei ethnicorum, sed ut exprimeret aduersus liuorem Pharisaeorum suam gratiam et

beneuolentiam etiam circa unum ethnicum, praeposuit unius peccatoris salutem ex

paenitentia quam illorum ex iustitia. [9] Aut

numquid non iusti Iudaei, et quibus paenitentia opus non esset habentibus

gubernacula disciplinae et timoris instrumenta legem et prophetas? Posuit

igitur illos in parabola, etsi non quales erant, sed quales esse debuerant, quo

magis suffunderentur, aliis et non sibi paenitentiam audientes necessariam. 

 [10] Proinde drachmae

parabolam, ut ex eadem materia prouocatam, aeque in ethnicum interpretamur, etsi

in domo amissam, quasi in ecclesia, etsi ad lucernae lumen repertam, quasi ad

Dei uerbum. [11] Atquin totus

hic mundus una omnium domus est, in quo magis ethnico gratia Dei inlucet, qui in

tenebris inuenitur, quam Christiano, qui iam in Dei luce est. [12] Denique

et oui et drachmae unus error adscribitur. Nam si iam in Christianum peccatorem

defingerentur post fidem perditum, et &lt;de&gt; iterata amissione eorum et

restitutione tractaretur. [13] Decedam

nunc paulisper de gradu isto, quo magis eum etiam decedendo commendem, cum sic

quoque obduxero diuersae partis praesumptionem. Condico Christianum iam

peccatorem in parabola utraque portendi, non tamen ideo eum adfirmandum, qui de

facinore moechiae et fornicationis restitui per paenitentiam possit. [14] Licet

enim perisse dicatur, erit et de perditionis genere retractare, quia et ouis non

moriendo, sed errando et drachma non interiendo, sed latitando perierunt. Ita

licet dici perisse, quod saluum est. [15] Perit

igitur et fidelis elapsus in spectaculum quadrigarii furoris et gladiatorii

cruoris et scaenicae foeditatis et xysticae uanitatis, in lusus, in conuiuia

saecularis sollemnitatis, &lt;si&gt; in officium, in ministerium alienae

idololatriae aliquas artes adhibuit curiositatis in uerbum ancipitis negationis

aut blasphemiae impegit. [16] Ob

tale quid extra gregem datus est uel et ipse forte ira, tumore, aemulatione,

quod denique saepe fit, dedignatione castigationis abrupit. Debet requiri atque

reuocari. Quod potest recuperari, non perit, nisi foris perseuerauerit. 

 [17] Bene interpretaberis

parabolam uiuentem adhuc reuocans peccatorem. Moechum uero et fornicatorem quis

non mortuum statim admisso pronuntiabit? Quo ore mortuum restitues in gregem ex

parabolae eius auctoritate, quae non mortuum pecus reuocat? [18] Denique

si meministi prophetarum, cum pastores increpantur, puto Ezechielis est uox: Pastores,

ecce lac deuoratis et lanis uestimini; quod forte est occidistis, quod infirmum

est non curastis, quod comminutum est non ligastis, quod expulsum est non

conuertistis, quod periit non requisistis. [19] Numquid

et de mortuo exprobrat, quod non et illud in gregem reficere curauerint? Plane

ingerit, quod perire oues fecerint et a bestiis agri comedi — neque possunt

nec perire in mortem nec comedi, si relinquantur — non, ut perditae in mortem

et comestae resumantur. 

 [20] Iuxta drachmae quoque

exemplum etiam intra domum Dei ecclesiam licet esse aliqua delicta pro ipsius

drachmae modulo ac pondere mediocria, quae ibidem delitescentia mox ibidem et

reperta statim ibidem cum gaudio emendationis transigantur. [21] Moechiae

uero et fornicationis non drachma, sed talentum, quibus exquirendis non lucernae

spiculo [lumine], sed totius solis lancea opus est. [22] Simul

apparuit, statim homo de ecclesia expellitur nec illic manet nec gaudium confert

repertrici ecclesiae, sed luctum nec congratulationem aduocat uicinarum sed

contristationem proximarum fraternitatum. [23] Commissa

itaque etiam hac nostra cum illorum interpretatione eo magis in ethnicum

spectabunt et ouis et drachmae argumenta, quanto nec in eius delicti Christianum

competere possunt, propter quod in Christianum de diuersa parte coguntur. 

 VIII. [1] Sed

enim plerosque interpretes parabolarum idem exitus decipit, quem in uestibus

purpura oculandis saepissime euenire est. Cum putaueris recte conciliasse

temperamenta colorum et credideris comparationes eorum inter se amasse, erudito

mox utroque corpore et luminibus expressis errorem omnem traducta diuersitas

euomet. [2] Eadem itaque

caligine circa filiorum quoque duorum parabolam quibusdam ad praesens

concolorantibus figuris a uero lumine exorbitant eius comparationis quam

parabolae materia praetexit. [3] Duos

enim populos in duobus filiis collocant, Iudaicum maiorem, Christianum minorem.

Nec enim possunt exinde Christianum peccatorem in filio minore disponere ueniam

consecuturum, nisi in maiore Iudaicum expresserint. [4] Porro

si Iudaicum ostendero deficere a comparatione filii maioris, consequenter utique

nec Christianus admittetur de configuratione filii minoris. Licet enim filius

audiat et Iudaeus et maior, quia prior in adoptione, licet et Christiano

reconciliationem Dei Patris inuideat, quod uel maxime diuersa pars carpit, sed

non erit Iudaei dictum ad patrem: Ecce quot annis tibi seruio et praeceptum

tuum numquam praeteriui. [5] Quando

enim non transgressor legis Iudaeus, aure audiens et non audiens, odio habens

traducentem in portis et aspernamento sermonem sanctum? Sic nec patris ad

Iudaeum erit uox: Tu semper mecum es, et omnia mea tua sunt . [6] Iudaei

enim apostatae filii pronuntiantur, generati quidem et in altum elati, sed qui

non computauerint Deum et qui dereliquerint Dominum et in iram prouocauerint

sanctum Israelis. [7] Omnia

plane Iudaeo concessa dicemus, cui etiam condicio gratior quaeque de gula erepta

est, nedum ipsa terra paternae promissionis. Atque adeo non minus hodie Iudaeus

quam minor filius prodacta substantia Dei in aliena regione mendicat seruiens

usque adhuc principibus eius, id est saeculi huius. [8] Quaerant

igitur alium Christiani suum fratrem; Iudaeum enim parabola non recipit. Multo

aptius Christianum maiori et Iudaeum minori filio adaequassent secundum fidei

comparationem, si ordo utriusque populi ab utero Rebeccae designatus permitteret

demutationem. Nisi quod et clausula refragaretur. [9] Christianum

enim de restitutione Iudaei gaudere et non dolere conueniet, siquidem tota spes

nostra cum reliqua Israelis expectatione coniuncta est. Ita etsi quaedam

facient, sed aliis contra sapientibus interimitur exemplorum peraequatio. [10] Quamquam,

etsi omnia ad speculum respondere possint, unum sit praecipuum periculum

interpretationum, ne aliorsum temperetur facilitas comparationum, quam quo

parabolae cuiusque materia mandauit . [11] Meminimus

enim et histriones, cum allegoricos gestus adcommodant canticis, alia longe a

praesenti et fabula et scaena et persona et tamen congruentissime exprimentes.

Sed uiderit ingenium extraordinarium. Nihil enim ad Andromacham. [12] Sic

et haeretici easdem parabolas quo uolunt tribuunt, non quo debent. Aptissime

excludunt. Quare aptissime? Quoniam a primordio secundum occasiones parabolarum

ipsas materias confinxerunt doctrinarum. Vacuit scilicet illis solutis a regula

ueritatis ea conquirere atque componere, quorum parabolae uidentur. 

 IX. [1] Nos

autem quia non ex parabolis materias commentamur, sed ex materiis parabolas

interpretamur, nec ualde laboramus omnia in expositione torquere, dum contraria

quaeque caueamus. [2] Quare

centum oues? Et quid utique decem drachmae? Et quae illae scopae? Necesse

erat, qui unius peccatoris salutem gratissimam Deo uolebat exprimere, aliquam

numeri quantitatem nominaret, de quo unum quidem perisse describeret; necesse

erat, ut habitus requirentis drachmam in domo tam scoparum quam lucernae

adminiculo adcommodaretur. [3] Huiusmodi

enim curiositates et suspecta faciunt quaedam et coactarum expositionum

subtilitate plerumque deducunt a ueritate. Sunt autem, quae et simpliciter

posita sunt ad struendam et disponendam et texendam parabolam, ut illuc

perducantur, cui exemplum procuratur. [4] Et

duo utique filii illuc spectabunt, quo et drachma et ouis. Quibus enim

cohaerent, eandem habent causam, eandem utique mussitationem Pharisaeorum erga

commercium Domini &lt;et&gt; ethnicorum. [5] Aut

si quis dubitat ethnicos fuisse publicanos apud Iudaeam usurpatam iam pridem

Pompeii manu atque Luculli, legat Deuteronomium: Non erit uectigal pendens

ex filiis Israel. [6] Nec

tam execrabile esset nomen publicanorum apud Dominum, nisi extraneum, uendentium

ipsius caeli et terrae et maris transitus. Peccatores autem cum adiungit

publicanis, non statim Iudaeos ostendit, etsi aliqui fuisse potuerunt. [7] Sed

unum genus ethnicorum alios ex officio peccatores id est publicanos, alios ex

natura id est non publicanos, pariter ponendo distinxit. Ceterum nec denotaretur

cum Iudaeis communicans uictum, sed cum ethnicis, quorum mensam Iudaica

disciplina depellit. [8] Nunc

de filio prodigo id prius considerandum est quod utilius. Non enim admittetur

exemplorum adaequatio, licet in agina congruentissima, si fuerit saluti

nocentissima. Totum autem statum salutis in tenore disciplinae constitutum

subuerti uidemus ea interpretatione, quae ex diuerso adfectatur. [9] Nam

si Christianus est qui acceptam a Deo patre substantiam utique baptismatis,

utique Spiritus sancti et exinde spei aeternae longe euagatus a patre prodigit

ethnice uiuens, si exutus bonis mentis etiam principi saeculi (cui alii quam

diabolo?) seruitium suum tradidit et ab eo porcis alendis, immundis scilicet

spiritibus curandis praepositus resipuit ad patrem reuerti, iam non moechi et

fornicarii, sed idololatrae et blasphemi et negatores et omne apostatarum genus

hac parabola patri satisfacient, et elisa est uerissime hoc magis modo tota

substantia sacramenti. [10] Quis

enim timebit prodigere, quod habebit postea recuperare? Quis curabit perpetuo

conseruare, quod non perpetuo poterit amittere? Securitas delicti etiam libido

est eius. [11] Recuperabit

igitur et apostata uestem priorem, indumentum Spiritus sancti, et anulum denuo,

signaculum lauacri, et rursus illi mactabitur Christus, et recumbet eo in toro,

de quo indigne uestiti a tortoribus solent tolli et abici in tenebras, nedum

spoliati. Plus est igitur, si nec expedit in Christianum conuenire ordinem filii

prodigi. 

 [12] Quod si nec in

Iudaeum integre filii imago concurrit, ad propositum Domini simpliciter

interpretatio gubernabitur. Venerat Dominus utique, ut quod perierat saluum

faceret, medicus languentibus magis quam sanis necessarius. [13] Hoc

et in parabolis figurabat et in sententiis praedicabat. Quis perit hominum, quis

labat de ualetudine, nisi qui Deum nescit? Quis saluus ac sanus, nisi qui Deum

nouit? Has duas species de genere fraternas haec quoque signabit parabola. [14] Vide

an habeat ethnicus substantiam in Deo patre census et sapientiae et naturalis

agnitionis in Deum, per quam et apostolus notat in sapientia Dei non cognouisse

mundum per sapientiam Deum, quam utique a Deo acceperat. [15] Hanc

itaque prodegit longe a Domino moribus iactus inter errores et inlecebras et

libidines saeculi, ubi fame ueritatis compulsus tradidit se principi huius aeui.

Ille eum praefecit porcis (ut familiare id daemonum pecus pasceret), ubinec illi

compos esset uitalis esca simulque alios uideret in opere diuino abundantes pane

caelesti. [16] Recordatur

patris Dei, satisfacto redit, uestem pristinam recipit, statum scilicet eum,

quem Adam transgressus amiserat. Anulum quoque accipit tunc primum, quo fidei

pactionem interrogatus obsignat, atque ita exinde opimitate dominici corporis

uescitur, eucharistia scilicet. [17] Hic

erit prodigus filius, qui numquam retro frugi, qui statim prodigus, quod non

statim Christianus. Hunc et Pharisaei de saeculo ad patris complexus reuertentem

in publicanis et peccatoribus maerebant. [18] Et

ideo ad hoc solum maioris fratris adcommodatus est liuor, non quia innocentes et

Deo obsequentes Iudaei, sed quia inuidentes nationibus salutem, plane quos

semper apud patrem esse oportuerat. [19] Et

utique Iudaeus ad primam statim uocationem Christiani gemit, non ad secundam

restitutionem. Illa enim etiam ethnicis relucet, haec uero quae in ecclesiis

agitur ne Iudaeis quidem nota est. 

 [20] Puto me et materiae

parabolarum et congruentiae rerum et tutelae disciplinarum adcommodatiores

interpretationes reddidisse. Ceterum si in hoc gestit diuersa pars ouem et

drachmam et filii luxuriam Christiano peccatori configurare, ut moechiam et

fornicationem paenitentia donent, aut et cetera delicta pariter capitalia

concedi oportebit aut paria quoque eorum moechiam et fornicationem

inconcessibilia seruari. [21] Sed

plus est, quod nihil aliud argumentari licet citra id de quo agebatur. Denique

si aliorsum parabolas transducere liceret, ad martyrium potius dirigeremus spem

illarum, quod solum omni substantia prodacta restituere filium poterit et

drachmam inter omnia licet in stercore repertam cum gaudio praedicabit, et ouem

per aspera quaeque et abrupta fugitiuam humeris ipsius Domini in gregem referet.

 [22] Sed malumus in

scripturis minus, si forte, sapere quam contra. Proinde sensum Domini custodire

debemus atque praeceptum. Non est leuior transgressio in interpretatione quam in

conuersatione. 

 X. [1] Excusso

igitur iugo in ethnicum disserendi parabolas istas et semel dispecta uel recepta

necessitate non aliter interpretandi quam materia propositi est, contendunt iam

nec competere ethnicis paenitentiae denuntiationem, quorum delicta obnoxia ei

non sint, ignorantiae scilicet imputanda, quam sola natura ream Deo faciat, [2] Porro

nec remedia sapere quibus pericula ipsa non sapiant, illic autem paenitentiae

constare rationem ubi conscientia et uoluntate delinquitur, ubi et culpa sapiat

et gratia, illum lugere, illum uolutari, qui sciat et quid amiserit et quid sit

recuperaturus, si paenitentiam Deo immolarit, utique eam magis filiis offerenti

quam extraneis. 

 [3] Num ergo et Ionas

idcirco ethnicis Niniuitis non putabat paenitentiam necessariam, cum

cauillaretur in praedicationis officio, an potius misericordiam Dei prouidens

etiam in extraneos profusam quasi destructuram praeconium uerebatur? [4] Atque

adeo propter ciuitatem profanam, nondum Dei compotem, adhuc ignorantia

delinquentem, paene periit prophetes? Nisi quod exemplum passus est dominicae

passionis ethnicos quoque paenitentes redempturae. [5] Bene

quod et Iohannes Domini uias sternens non minus militantibus et publicanis quam

filiis Abraham paenitentiae erat praeco. Ipse Dominus Sidoniis et Tyriis

praesumpsit paenitentiam, si uirtutum documenta uidissent. [6] Atquin

ego illam naturalibus magis peccatoribus competere contendam quam uoluntariis.

Magis enim merebitur fructum eius qui nondum eo usus est quam qui iam et abusus

est, magisque sapient remedia prima quam exoleta. [7] Nimirum

Dominus ingratis benignus magis quam ignaris et citius reprobatis misericors

quam nondum probatis, ut non magis irascatur contumeliis clementiae suae quam

blandiatur, et non libentius extraneis eam impertiat quam in filiis perdidit,

cum gentes sic adoptauerit, dum Iudaei de patientia ludunt. [8] Sed

hoc uolunt psychici, ut Deus iusti iudex eius peccatoris paenitentiam malit quam

mortem qui mortem paenitentia maluit. Quod si ita est, peccando promeremur. [9] &#171;

Age tu funambule pudicitiae et castitatis et omnis circa sexum sanctitatis, qui

tenuissimum filum disciplinae eiusmodi ueri a uere uia pendente uestigio

ingrederis, carnem spiritu librans, animam fide moderans, oculum metu temperans.

 [10] Quid itaque in gradu

totus es? Perges ne, si potueris, si uolueris, dum tamen securus et quasi in

solido es. Nam si qua te carnis uacillatio, animi auocatio, oculi euagatio de

tenore decusserit, Deus bonus est. [11] Suis,

non ethnicis, sinum subicit; secunda te paenitentia excipiet; eris iterum de

moecho Christianus. &#187; Haec tu mihi benignissime Dei interpres. [12] Sed

cederem tibi, si scriptura &#171; Pastoris &#187;, quae sola moechos amat, diuino

instrumento meruisset incidi, si non ab omni concilio ecclesiarum, etiam

uestrarum, inter apocrypha et falsa iudicaretur, adultera et ipsa et inde

patrona sociorum, a qua et alias initiaris, cui ille, si forte, patrocinabitur

pastor, quem in calice depingis, prostitutorem et ipsum Christiani sacramenti,

merito et ebrietatis idolum et moechiae asylum post calicem subsecuturae, de quo

nihil libentius bibas quam ouem paenitentiae secundae. [13] At

ego eius pastoris scripturam haurio, qui non potest frangi. Hanc mihi statim

Iohannes offert cum paenitentiae lauacro et officio dicentem: Facite dignos

paenitentiae fructus, et ne dixeritis, patrem habemus Abraham (ne scilicet

rursum blandimenta delinquentiae de patrum resumerent gratia): Potest enim

Deus de lapidibus istis filios suscitare Abrahae . [14] Sic

et nos sequitur, ut eos, qui hactenus delinquant, facientes dignum paenitentiae

fructum. Quid enim ex paenitentia maturescit quam emendationis effectus? Sed et

si uenia potius est paenitentiae fructus, hanc quoque consistere non licet sine

cessatione delicti. Ita cessatio delicti radix est ueniae, ut uenia sit

paenitentiae fructus. 

 XI. [1] Exinde

quod ad euangelium pertinet, parabolarum quidem discussa iam quaestio est. Si

uero et factis aliquid tale pro peccatoribus edidit Dominus, ut cum peccatrici

feminae etiam corporis sui contactum permittit lauanti lacrimis pedes eius et

crinibus detergenti et unguento sepulturam ipsius inauguranti, ut cum

Samaritanae sexto iam matrimonio non moechae, sed prostitutae, etiam quod nemini

facile, quis esset ostendit, nihil ex hoc aduersariis confertur, et si iam

Christianis ueniam delictorum praestitisset. [2] Nunc

enim dicimus, soli Domino hoc licet, hodie potestas indulgentiae eius operetur.

Ad illa tamen tempora, quibus in terris egit, hoc definimus nihil aduersum nos

praeiudicare, si peccatoribus etiam Iudaeis uenia conferebatur. [3] Christiana

enim disciplina a nouatione testamenti et, ut praemisimus, a redemptione carnis

id est Domini passione censetur. Nemo perfectus ante repertum ordinem fidei,

nemo Christianus ante Christum caelo resumptum, nemo sanctus ante Spiritum

sanctum de caelo repraesentatum ipsius disciplinae determinatorem. 

 XII. [1] Itaque

isti qui alium Paracletum in apostolis et per apostolos receperunt, quem nec in

prophetis propriis agnitum iam nec in apostolis possident, age nunc uel de

apostolico instrumento doceant maculas carnis post baptisma respersae

paenitentia dilui posse. [2] Nos

in apostolis quoque ueteris legis forma soluta cernimus moechiae quanta sit

demonstrationem, ne forte lenior existimetur in nouitate disciplinarum quam in

uetustate. [3] Cum primum

intonuit euangelium et uetera concussit, ut de legis retinendae necessitate

disceptaretur, primum hanc regulam de auctoritate Spiritus sancti apostoli

emittunt ad eos qui iam ex nationibus allegi coeperant. [4] Visum

est, inquiunt, Spiritui sancto et nobis nullum amplius uobis adicere

pondus quam eorum a quibus necesse est abstineri, a sacrificiis et a

fornicationibus et sanguine. A quibus obseruando recte agetis uetante uos

Spiritu sancto . [5] Sufficit

et hic seruatum esse moechiae et fornicationi locum honoris sui inter

idololatriam et homicidium. Interdictum enim sanguinis multo magis humani

intellegemus. [6] Porro

qualia uideri uolunt apostoli crimina, quae sola in obseruatione de lege

pristina excerpunt, quae sola necessario abstinenda praescribunt? Non quod alia

permittant, sed quod haec sola praeponant utique non remissibilia, qui

ethnicorum causa cetera legis onera remissibilia fecerunt. [7] Cur

ergo ceruicem nostram a tanto iugo excusant, nisi ut illi compendia ista

disciplinae semper imponant? Cur tot uincula indulgent, nisi ut perpetuo ad

necessariora constringant? [8] Soluerunt

a pluribus, ut nocentioribus obseruandis obligaremur. Compensatione res acta

est. Lucrati sumus multa, ut aliqua praestemus. Compensatio autem reuocabilis

non est, nisi denique reuocabitur iteratione moechiae utique et sanguinis et

idololatriae. [9] Tota enim

iam lex sumetur, si ueniae condicio soluetur. Sed non leuiter nobiscum pactus

est Spiritus sanctus, etiam ultro pactus, quo magis honorandus. Sponsionem eius

nemo dissoluet nisi ingratus. Iam nec recipiet quae dimisit nec dimittet quae

retinuit. [10] Nouissimi

testamenti semper indemutabilis status est, et utique recitatio decreti

consiliumque illud cum saeculo desinet. Satis denegauit ueniam eorum, quorum

custodiam elegit, uindicauit quae non proinde concessit. [11] Hinc

est, quod neque idololatriae neque sanguini pax ab ecclesiis redditur. De qua

finitione sua apostolos excidisse, puto, non licet credere; aut si credere

quidam possunt, debebunt probare. 

 XIII. [1] Nouimus

plane et hic suspiciones eorum. Reuera enim suspicantur apostolum Paulum in

secunda ad Corinthios eidem fornicatori ueniam dedisse, quem in prima dedendum

satanae in interitum carnis pronuntiarit, impium patris de matrimonio heredem,

quasi uel ipse postea stilum uerterit, scribens: [2] Si

quis autem contristauit, non me contristauit, sed ex parte, ne uos onerem omnes.

Satis est talis increpatio quae a multis fit; uti e contrario magis nos donare

et aduocare, ne forte abundantiore tristitia deuoretur eiusmodi. Propter quod

oro uos, constituatis in eum dilectionem. [3] In

hoc enim et scripsi, uti cognoscam probationem uestram, quod in omnibus

obauditis mihi. Si cui autem donaueritis, et ego. Nam et ego si quid donaui,

donaui in persona Christi, ne fraudemur a satana, quoniam non ignoramus

iniectiones eius . [4] Quid

hic de fornicatore, quid de paterni tori contaminatore, quid de Christiano

ethnicorum impudentiam supergresso intellegitur, cum proinde utique speciali

uenia absoluisset quem speciali ira damnasset? [5] Obscurius

miseretur quam indignatur. Apertior est in austeritate quam in lenitate. Atquin

facilius ira quam indulgentia obliqua est. Magis tristiora cunctantur quam

laetiora. [6] De modica

scilicet indulgentia agebatur; quae, si forte, nunc aestimaretur, quando maxima

quaeque non soleant etiam sine praedicatione donari, tanto abest sine

significatione. [7] Et tu

quidem paenitentiam moechi ad exorandam fraternitatem in ecclesiam inducens

conciliciatum et concineratum cum dedecore et horrore compositum prosternis in

medium ante uiduas, ante presbyteros, omnium lacrimas suadentem, omnium uestigia

lambentem, omnium genua detinentem, inque eum hominis exitum quantis potes

misericordiae inlecebris bonus pastor et benedictus papa contionaris et in

parabola ouis capras tuas quaeris? [8] Tua

ouis ne rursus de grege exiliat (quasi non exinde iam liceat quod nec semel

licuit), ceteras etiam metu comples cum maxime indulgens. [9] Apostolus

uero sceleratam libidinem fornicationis incesto onustam tam proiecte ignouisset,

ut nec hunc saltem habitum legatum paenitentiae, quem ab ipso didicisse deberes,

ab eo exegerit? Nihil de postero sit comminatus, nihil de cetero allocutus? [10] Quin

immo et ultra obsecrat, constituerent in eum dilectionem, quasi satisfaciens,

non quasi ignoscens. Et tamen dilectionem audio, non communicationem. [11] Quod

et ad Thessalonicenses: Si quis autem non obaudit sermoni nostro per

epistolam, hunc notate, ne commisceamini illi, ut reuereatur, non quasi inimicum

deputantes, sed quasi fratrem obiurgantes. [12] Adeo

potuisset dicere et fornicatori dilectionem solummodo concessam, non et

communicationem, incesto uero nec dilectionem, quem scilicet auferri iussisset

de medio ipsorum, multo magis utique de animo. [13] Sed

uerebatur, ne fraudarentur a satana circa eius personae amissionem, quem satanae

ipse proiecerat, aut ne abundantia maeroris deuoraretur, quem in interitum

carnis addixerat. [14] Hic

iam carnis interitum in officium paenitentiae interpretantur, quod uideatur

ieiuniis et sordibus et incuria omni et dedita opera malae tractationis carnem

exterminando satis Deo facere, ut ex hoc argumententur fornicatorem, immo

incestum illum non in perditionem satanae ab apostolo traditum, sed in

emendationem, quasi postea ueniam ob interitum id est conflictationem carnis

consecuturum, igitur et consecutum. 

 [15] Plane idem apostolus

Hymenaeum et Alexandrum satanae tradidit, ut emendarentur non blasphemare, sicut

Timotheo suo scribit. Sed et ipse datum sibi ait sudem, angelum satanae, a quo

colaphizaretur, ne se extolleret. [16] Si

et hoc tangunt, ut traditos satanae ab illo in emendationem, non in perditionem

intellegamus, quid simile blasphemia et incestum et anima ab his integra, immo

non aliunde quam ex summa sanctitate et ex omni innocentia elata, quae in

apostolo colaphis, si forte, cohibebatur, per dolorem, ut aiunt, auriculae uel

capitis? [17] Incestum uero

atque blasphemia totos homines in possessionem ipsi satanae, non angelo eius

tradidisse meruerunt. Et de hoc enim interest, immo et ad hoc plurimum refert,

quod illos traditos ab apostolo legimus satanae, apostolo uero angelum datum

satanae. [18] Postremo cum

deprecatur Dominum Paulus, quid audit? Satis habe gratiam meam, uirtus enim

in infirmitate perficitur . Hoc qui satanae deduntur audire non possunt. [19] Hymenaei

autem et Alexandri crimen si et in isto et in futuro aeuo inremissibile est,

blasphemia scilicet, utique apostolus non aduersus terminum Domini sub spe

ueniae dedisset satanae iam a fide in blasphemiam mersos. [20] Vnde

et naufragos eos iuxta fidem pronuntiauit, non habentes iam solacium nauis

ecclesiae. Illis enim uenia negatur, qui de fide in blasphemia impegerunt.

Ceterum ethnici et haeretici cotidie ex blasphemia emergunt. [21] Sed

et si dixit: Tradidi eos satanae, uti disciplinam acciperent non blasphemandi ,

de ceteris dixit, qui illis traditis satanae id est extra ecclesiam proiectis

erudiri haberent blasphemandum non esse. [22] Sic

igitur et incestum fornicatorem non in emendationem, sed in perditionem tradidit

satanae, ad quem iam super ethnicum delinquendo transierat, ut discerent

fornicandum non esse. [23] Denique

 in interitum, inquit, carnis , non in cruciatum, ipsam substantiam

damnans, per quam exciderat, quae exinde iam perierat baptismate amisso, ut

spiritus, inquit, saluus sit in die Domini . [24] Et

de hoc enim quaeratur, si spiritus hominis ipsius saluus erit. Ergo saluus erit

spiritus tanto scelere pollutus, propter hoc perdita carne, ut saluus sit in

poena? Ergo poenam sine carne censebit contraria interpretatio. Sic

resurrectionem carnis amittimus. [25] Superest

igitur ut eum spiritum dixerit, qui in ecclesia censetur, saluum id est integrum

praestandum in die Domini ab immunditiarum contagione eiecto incesto

fornicatore. Siquidem subiungit: Non scitis, quod modicum fermentum totam

desipiat consparsionem? Et tamen fornicatio incesta non erat modicum, sed

grande fermentum. 

 XIV. [1] Et

his itaque discussis, quae intercesserant, regredior ad secundam Corinthiorum,

ut probem illud quoque apostoli dictum: Sufficiat eiusmodi homini increpatio

ista quae a multis , non in fornicatoris persona conuenire. [2] Si

enim dedendum satanae pronuntiauerat in interitum carnis, utique damnauerat eum

magis quam increpauerat. Alius ergo erat, cui uoluit sufficere increpationem;

siquidem fornicator non increpationem de sententia eius retulerat, sed

damnationem. [3] Nam et hoc

ipsum dispiciendum tibi offero, an fuerint in epistola prima et alii qui

apostolum contristauerint incondite agentes et contristati sint ab illo

increpationem referentes iuxta sensum epistolae secundae, ex quibus in ea ueniam

aliquis potuerit adipisci. [4] Animaduertamus

autem totam epistolam primam, ut ita dixerim, non atramento, sed felle

conscriptam, tumentem, indignantem, dedignantem, comminantem, inuidiosam et per

singulas causas in quosdam quasi mancipes earum figuratam. [5] Sic

enim exegerant schismata et aemulationes et dissensiones et praesumptiones et

elationes et contentiones, ut et inuidia onerarentur et correptione

retunderentur et superbia elimarentur et austeritate deterrerentur. Et qualis

inuidia humilitatis aculeus? [6] Deo

gratias ago, quod neminem uestrum tinxerim, nisi Crispum et Gaium, ne qui dicat,

quod in nomine meo tinxerim. Nec enim iudicaui scire aliquid in uobis quam Iesum

Christum et hunc crucifixum . [7] Et

puto, nos Deus apostolos nouissimos elegit uelut bestiarios, quoniam spectaculum

facti sumus huic mundo et angelis et hominibus et purgamenta huius mundi

facti sumus, omnium peripsema , et: Non sum liber, non sum apostolus, non

Christum Iesum Dominum nostrum uidi ? [8] De

quali contra supercilio pronuntiare compulsus est: Mihi autem in modico est,

ut a uobis interroger aut ab humano die; neque enim conscius mihi sum , et: Gloriam

meam nemo inaniet. Non scitis quod angelos sumus iudicaturi? [9] Ceterum

libertas quam aperta obiurgationis, quam exerta acies machaerae spiritalis: Iam

 ditati estis, iam saturati estis, iam regnatis , et: Si quis se putat

scire, nondum scit quemadmodum oporteat eum scire ! [10] Nonne

et tunc in faciem alicuius impingens, quis enim, inquit, te discernit

? Quid autem habes, quod non accepisti? &lt;Si autem accepisti,&gt; quid

gloriaris, quasi non acceperis ? Nonne et illos in os caedit?

 [11] Quidam autem in

conscientia usque nunc quasi idolothytum edunt. Sic autem delinquentes

percutiendo conscientias fratrum infirmas in Christum delinquent. Iam uero

et nominatim: Aut non habemus potestatem manducandi et bibendi et mulieres

circumducendi, sicut et ceteri apostoli et fratres Domini et Cephas ? Et:

 Si alii de potestate uestra consequuntur, non magis nos? [12] Aeque

et illos singulari stilo figit: Propterea qui se putat stare, uideat ne cadat ,

et: Si quis contentiosus uidetur, nos talem consuetudinem non habemus neque

ecclesia Domini. [13] Tali

clausula maledicto detexta, si quis non amat Dominum Iesum, sit anathema

maranatha , aliquem utique percussit. 

 Sed illic magis stabo, ubi apostolus magis feruet, ubi ipse fornicator aliis

quoque negotium fecit. [14] Quasi

non sim uenturus ad uos, inflati sunt quidam. Veniam autem citius, si permiserit

Dominus, et cognoscam non sermonem eorum qui inflati sunt, sed uirtutem. Non

enim in sermone est regnum Dei, sed in uirtute. Et quid uultis? Veniam

ad uos in uirga an in spiritu lenitatis? [15] Quid

enim suberat? Auditur in uobis in totum fornicatio et talis fornicatio,

qualis nec in gentibus, ut uxorem patris sui quis habeat. Et uos inflati estis,

et non luxistis potius, ut auferatur de medio uestrum qui tale facinus admisit?

 [16] Pro quo lugerent?

Vtique pro mortuo. Ad quem lugerent? Vtique ad Dominum, ut quo modo auferatur

de medio eorum, non utique ut extra ecclesiam detur (hoc enim non a Deo

postularetur quod erat in praesidentis officio), sed ut per mortem hanc quoque

communem et propriam carnis ipsius, quae iam cadauer, quo captiuum, esset,

immunditia inrecuperabili tabiosum, plenius de ecclesia deberet auferri. [17] Et

ideo, quomodo interim potuit auferri, iudicauit dedendum eiusmodi satanae in

interitum carnis. Maledici enim eam sequebatur, quae diabolo proiciebatur, ut

sacramento benedictionis exauctoraretur numquam in castra ecclesiae reuersura. [18] Videmus

itaque hoc in loco diuisam apostoli seueritatem in quendam inflatum et in

quendam incestum, in alterum uirga, in alterum sententia armatam: virga, qua

minabatur, sententia, quam exsequebatur; illam adhuc coruscantem, hanc statim

fulminantem, qua increpabat quaque damnabat. [19] Certumque

est exinde increpitum quidem sub intentatione uirgae tremuisse, damnatum uero

sub repraesentatione poenae perisse. Stat enim ille timens plagam, abiit ille

luens poenam. 

 [20] Cum ad Corinthios

eiusdem apostoli litterae iterantur, uenia fit plane, sed incertum cui, quia nec

persona nec causa proscribitur. Res cum sensibus conferam. [21] Si

incestus opponitur, ibidem erit et inflatus. Sane rei ratio satis habetur, cum

inflatus increpitus est, incestus uero damnatus est. Inflato ignoscitur, sed

increpito; incesto non uidetur ignotum, ut damnato. [22] Si

ei ignoscebatur, cui deuoratio ex maerore nimio timebatur, deuorari adhuc

increpitus periclitabatur deficiens ob comminationem et maerens ob increpationem

; damnatus uero et culpa et sententia iam deuoratus deputabatur, qui non maerere

haberet, sed pati quod ante passionem maerere potuisset. [23] Si

idcirco ignoscebatur, ne fraudaremur a satana, in eo utique detrimentum

praecauebatur quod nondum perisset. Nihil de transacto praecauetur, sed de adhuc

saluo. [24] Damnatus autem

et quidem in possessionem satanae iam tunc perierat ecclesiae, cum tale facinus

admiserat, nedum cum et ab ipsa eierabatur. Quomodo uereretur fraudem pati eius,

quem iam et ereptum amiserat et damnatum habere non potuerat? [25] Postremo,

quid iudicem indulgere conueniet, quod pronuntiatione deciderit an quod

interlocutione suspenderit, et utique eum iudicem, qui non solet ea quae

destruxit reaedificare, ne transgressor habeatur? [26] Age

iam, si non tot personas prima epistola contristasset, si neminem increpuisset,

neminem terruisset, si solum incestum cecidisset, si nullum in causam eius in

pauorem misisset, inflatum consternasset, nonne melius suspicareris et fidelius

argumentareris aliquem potius longe alium apud Corinthios tunc in eadem causa

fuisse, ut increpitus et territus et maerore saucius propterea permittente

modulo delicti ueniam postea ceperit, quam ut eam incesto fornicatori

interpretareris? [27] Hoc

enim legisse debueras, etsi non epistola, sed in ipsa apostoli secta, a pudore

clarius quam stilo eius impressum, ne scilicet Paulum apostolum Christi,

doctorem nationum in fide et ueritate, uas electionis, ecclesiarum conditorem,

censorem disciplinarum, tantae leuitatis inficeres, ut aut damnauerit temere

quem mox esset absoluturus aut temere absoluerit quem non temere damnasset, ob

solam licet fornicationem simplicis impudicitiae, nedum ob incestas nuptias et

impiam luxuriam et libidinem parricidalem, quam nec nationibus comparauerat, ne

in consuetudinem deputaretur, quam absens iudicarat, ne spatium reus lucraretur,

quam aduocata etiam Domini uirtute damnauerat, ne humana sententia uideretur. [28] Lusit

igitur et de suo spiritu et de ecclesiae angelo et de uirtute Domini, si quod de

consilio eorum pronuntiauerat, rescidit. 

 XV. [1] Si

etiam sequentia illius epistolae ad intentationem apostoli extendas, nec ipsa

comparabuntur ad obliterationem incesti, ne et hic suffundatur apostolus

posteriorum incongruentia sensuum. [2] Quale

est enim, ut cum maxime incesto fornicatori postliminium largitus ecclesiasticae

pacis statim ingesserit de auersatione immunditiarum, de amputatione macularum,

de exhortatione sanctimoniarum, quasi nihil contrarium paulo ante decreuerit? [3] Compara

denique, an eius sit dicere: Propterea habentes ministrationem istam,

secundum quod misericordiam consecuti sumus, non deficimus, sed abdicamus

occulta dedecoris , qui non dedecoris tantum, sed et sceleris manifestum

dedamnauerit. [4] An eiusdem

sit excusare aliquam impudicitiam qui inter titulos laborum suorum post

angustias atque pressuras, post ieiunia et uigilias castimoniam quoque

praedicarit. [5] An eiusdem

sit recipere in communicationem reprobos quosque qui scribat: Quae enim

societas iustitiae et iniquitati ? Quae autem communicatio luci et

tenebris? Quae consonantia Christo et Belial? Aut quae pars fideli cum

infideli? Aut quis consensus templo Dei et idolis ? [6] Nonne

constanter audire debebit, et quomodo discernis quae supra incesti restitutione

iunxisti? Illo enim concorporato rursus ecclesiae et iustitia cum iniquitate

sociatur et tenebrae cum luce communicant et Belial consonat Christo et

infidelis cum fideli sacramenta participat. [7] Et

uiderint idola, ipse templi Dei uitiator in templum Dei conuenit. Nam et hic, uos

enim, inquit, estis templum Dei uiui. Dicit enim, quia inhabitabo in

uobis, et inambulabo, et ero Deus illorum, et illi erunt mihi populus. Propter

quod discedite de medio eorum, separamini et immundum ne attigeritis . [8] Hoc

quoque euoluis, o apostole, ut cum maxime ipse tanto immunditiarum gurgiti manum

tradis, immo et adhuc superdicis: Habentes igitur promissionem istam,

dilecti, emundemus nos ab omni inquinamento carnis et spiritus perficientes

castimoniam in Dei timore. [9] Oro

te, qui talia infigit mentibus nostris, reuocauerat aliquem fornicatorem in

ecclesiam? An ideo scribit, ne tibi nunc reuocasse uideatur? 

 Haec sicuti et praeteritis praescribere, ita et sequentibus praeiudicare

debebunt. [10] In finem enim

epistolae dicens, ne rursus cum uenero, humiliet me Deus, et lugeam multos

eorum qui ante deliquerunt et paenitentiam non egerunt super immunditia quam

admiserunt, fornicatione et uilitate , non utique recipiendos constituit, si

paenitentiam inissent, quos in ecclesia inuenturus erat, sed lugendos et sine

dubio eiciendos, ut paenitentiam perderent. [11] Et

ceterum non competit eum de communicatione aliquid hic ostendisse, qui eam supra

luci et tenebris, iustitiae et iniquitati negarat. Sed ignorant apostolum omnes

isti, qui aliquid contra naturam atque propositum hominis ipsius, contra formam

et regulam doctrinarum eius intellegunt, ut sanctitatis omnis etiam ex semetipso

magistrum, impuritatis omnis exsecratorem et expiatorem et ubique talem citius

incesto quam alicui humaniori reo ecclesiam reddidisse praesumant. 

 XVI. [1] Necesse

est igitur usque illis apostolum ostendi quem ego et in secunda Corinthiorum

talem defendam qualem et in omnibus litteris noui. Qui et in prima primus omnium

templum Dei dedicauit: Non scitis uos templum Dei esse et in uobis Dominum

habitare? [2] Qui et

templo sanciendo purificandoque aeditualem legem scripsit: Si quis templum

Dei uitiauerit, uitiabit illum Deus; templum enim Dei sanctum est, quod estis

uos. [3] Age iam, quis

omnino uitiatum a Deo redintegrauit id est traditum satanae in interitum carnis,

cum idcirco substruxerit: Nemo seducat semetipsum id est nemo praesumat

uitiatum a Deo redintegrari denuo posse? [4] Sicut

rursus inter cetera, immo et ante cetera, moechos et fornicatores et molles et

masculorum concubitores negans regnum Dei consecuturos praemisit: Ne

erraueritis, scilicet si putaueritis eos consecuturos. [5] Quibus

autem regnum adimitur, utique nec uita permittitur quae inest regno. Etiam

ingerens: Sed haec quidem fuistis, sed abluti estis, sed sanctificati estis

in nomine Domini Iesu Christi et in spiritu Dei nostri , quanto delicta ista

ante lauacrum accepto facit, tanto post lauacrum inremissibilia constituit,

siquidem denuo ablui non licet. [6] Agnosce

et in sequentibus Paulum columnam immobilem disciplinarum: Cibi uentri, et

uenter cibis, Deus et hunc et illos confidet; corpus autem non

fornicationi, sed Deo (faciamus enim hominem, ait Deus, ad imaginem et

similitudinem nostram, et fecit hominem Deus, ad imaginem et similitudinem Dei

fecit illum ) et Dominus corpori (sermo enim caro factus est ). [7] Deus

autem et Dominum suscitauit et nos suscitabit per uirtutem suam ), propter

corporis scilicet nexum cum illo. [8] Et

ideo: Non scitis corpora uestra membra Christi? Quia et Christus Dei

templum. Euertite templum hoc, et ego illud in triduo resuscitabo. Auferens

membra Christi faciam membra fornicariae? Non scitis, quod, qui adglutinatur

fornicariae, unum corpus efficitur? Erunt enim duo in unam carnem. Qui autem

adglutinatur Domino, unus est spiritus. Fugite fornicationem . 

 [9] Si reuocabilem uenia,

quomodo fugiam moechus denuo futurus? Nihil profecero, si eam fugero; unum ero

corpus, cui communicando adglutinabor. Omne delictum quod admiserit homo

extra corpus est; qui autem fornicatur, in corpus suum peccat. [10] Ac

ne hoc dictum in licentiam fornicationis inuaderes, ut in rem tuam, non Domini

delicturus, aufert te tibi, et Christo, sicut disposuerat, addicit: Et non

estis uestri, statim apponens: Empti enim estis pretio, sanguine

scilicet Domini: Glorificate et tollite Deum in corpore uestro. [11] Hoc

qui praecipit, uide an ignouerit ei, qui dedecorauerit Deum et qui deiecerit eum

de corpore suo et quidem per incestum. 

 [12] Si uis omnem

notitiam apostoli ebibere, intellege, quanta secure censurae omnem siluam

libidinum caedat et eradicet et excaudicet, ne quidquam de recidiuo fruticare

permittat, aspice illum a iusta fruge naturae, a matrimonii dico pomo, animas

ieiunare cupientem. [13] De

quibus autem scripsistis, bonum est homini mulierem non contingere; sed propter

fornicationem unusquisque uxorem suam habeat; uir uxori et uxor uiro debitum

reddat . [14] Huius boni

fibulam quis illum nesciat inuitum relaxasse, ut fornicationi obuiam esset?

Quam si cui indulsit uel indulget, utique consilium remedii sui infregit et

tenebitur iam frenandis continentiae coniugiis, si fornicatio, ob quam

permittuntur, non timebitur. Non enim timebitur quae ignoscetur. [15] Et

tamen ignouisse se profitetur matrimonii usum, non imperasse. Vult enim omnes

sibi esse aequales. Vnde autem licita ignoscuntur, inlicita qui sperant?

Innuptis quoque et uiduis bonum esse dicit exemplo eius perseuerare, si uero

deficerent, nubere; quia praeest nubere quam uri . [16] Quibus,

oro, ignibus deterius est uri, concupiscentiae an poenae? Atquin si fornicatio

habet ueniam, non urit concupiscentia eius. Apostoli autem magis est poenae

ignibus prouidere. Quod si poena est quae urit, ergo ueniam non habet

fornicatio, quam manet poena. [17] Interea

et diuortium prohibens pro eo aut uiduitatis perseuerantiam aut reconciliationem

pacis dominico praecepto aduersus moechiam procurat, quia qui dimiserit

uxorem praeter causam moechiae, facit eam moechari, et qui dimissam a uiro

ducit, moechatur. [18] Quanta

remedia Spiritus sanctus instaurat, ne id scilicet denuo admittatur quod ignosci

denuo non uult? Iam si usquequaque optimum dicit homini sic esse: Iunctus

es uxori, ne quaesieris solutionem , ut moechiae locum non des: Solutus

es ab uxore, ne quaesieris uxorem, ut opportunitatem tibi serues. [19] Quod

et si duxeris uxorem, et si nupserit uirgo, non peccat, pressuram tamen carnis

habebunt huiusmodi, — et hic parcendo permittit. Ceterum tempus in

collecto constituit, ut et qui habent uxores sic sint tamquam non habentes.

Praeterit enim habitus huius mundi , iam scilicet non desiderantis: Crescite

et multiplicamini. [20] Sic

uult nos praeter sollicitudinem degere, quia innupti de Domino curent quomodo

placeant Deo, nupti uero de mundo recogitent quomodo placeant coniugio. Sic

melius facere pronuntiat uirginis conseruatorem quam erogatorem. [21] Sic

et illam beatiorem discernit quae amisso uiro fidem ingressa amauerit occasionem

uiduitatis. 

 Si haec omnia contmentiae consilia ut diuina commendat, puto, inquit, et

ego spiritum Dei habeo , [22] quis

iste est adsertor audacissimus omnis impudicitiae, moechorum et fornicatorum et

incestorum plane fidelissimus aduocatus, quibus honorandis suscepit hanc causam

aduersus Spiritum sanctum, ut falsum testimonium recitet de apostolo eius? [23] Nihil

tale Paulus indulsit, qui totam carnis necessitatem de probis etiam titulis

obliterare conatur. Indulget sane non adulteria, sed nuptias. Parcit sane

matrimoniis, non stupris. Temptat ne naturae quidem ignoscere, quique culpae

blandiatur? Studet compescere benedictionis concubitum, ne maledictionis

excusetur. 

 [24] Hoc ei supererat,

carnem uel a sordibus purgare; a maculis enim non potest. Sed est hoc sollemne

peruersis et idiotis haereticis, iam et psychicis uniuersis, alicuius capituli

ancipitis occasione aduersus exercitum sententiarum instrumenti totius armari. 

 XVII. [1] Prouoca

ad apostolicam aciem, aspice epistulas eius, omnes pro pudicitia, pro castitate,

pro sanctitate praetendunt, omnes in luxuriae et lasciuiae et libidinis negotia

iaculantur. [2] Quid denique

et Thessalonicensibus scribit? Aduocatio enim nostra non ex seductione nec

ex immunditia, et: Haec est uoluntas Dei, sanctimonia uestra, abstinere

uos a fornicatione, scire unumquemque uas suum possidere in sanctimonia et

bonore, non in libidine concupiscentiae, sicut nationes, quae Deum ignorant. [3] Quid

Galatae legunt? Manifesta sunt opera carnis. Quaenam ista? In primis

posuit fornicationem immunditiam lasciuiam, quae praedico uobis, sicut

praedixi, quod qui talia agunt, regnum Dei non sunt consecuturi hereditati. [4] Romani

uero quid magis discunt quam non derelinquere Dominum post fidem? Quid ergo

dicimus? Perseueremus in delinquentia, ut superet gratia? Absit. Qui mortui

sumus delinquentiae, quomodo uiuemus in ea adhuc? [5] An

ignoratis, quod, qui tincti sumus in Christo, in mortem eius sumus tincti?

Consepulti ergo illi sumus per baptismum in mortem, ut, sicut Christus

resurrexit a mortuis, ita et nos in nouitate uitae incedamus . [6] Si

enim consepulti sumus simulacro mortis eius, sed et resurrectionis erimus, hoc

scientes quod uetus homo noster confixus est illi. Si autem mortui sumus cum

Christo, credimus quod et conuiuemus cum illo, scientes quod Christus suscitatus

a mortuis iam non moriatur, mors non iam dominetur eius . [7] Quod

enim mortuus est delinquentiae, mortuus est semel. Quod autem uiuit, Deo uiuit.

Ita et uos reputate uosmetipsos mortuos quidem delinquentiae, uiuentes autem Deo

per Christum Iesum . [8] Igitur

semel Christo mortuo nemo potest, qui post Christum mortuus, delinquentiae, et

maxime tantae, reuiuiscere. Aut si possit fornicatio et moechia denuo admitti,

poterit et Christus denuo mori. 

 [9] Instat autem apostolus

prohibens regnare delinquentiam in corpore nostro mortali, cuius infirmitatem

carnis nouerat. Sicut enim exhibuistis membra uestra famula immunditiae et

iniquitati &lt;in iniquitatem&gt;, ita et nunc exhibete ea famula iustitiae in

sanctimoniam. [10] Nam etsi

habitare bonum in carne sua negauit, sed secundum legem litterae, in qua fuit,

secundum autem legem spiritus, cui nos annectit, liberat ab infirmitate carnis. Lex

enim, inquit, spiritus uitae manumisit te a lege delinquentiae et mortis.

 [11] Licet enim ex parte

ex Iudaismo disputare uideatur, sed in nos dirigit integritatem et plenitudinem

disciplinarum, propter quos laborantes in lege miserit Deus per carnem filium

suum in similitudine carnis delinquentiae, et propter delinquentiam damnauerit

delinquentiam in carne, ut ius legis, inquit, impleretur in nobis, qui non

secundum carnem, sed secundum spiritum incedimus. Qui enim secundum carnem

incedunt, ea quae carnis sunt sapiunt, et qui secundum spiritum, ea quae sunt

spiritus. [12] Sensum

autem carnis mortem adfirmauit esse, dehinc et inimicitiam et in Deum, et eos

qui sunt in carne, id est in sensu carnis, Deo placere non posse. [13] Et,

 si secundum carnem uiuitis, inquit, futurum est ut moriamini. Quid

autem intellegimus carnis sensum et carnis uitam nisi quodcumque pudet

pronuntiare? Cetera enim carnis et apostolus nominasset. 

 [14] Proinde et Ephesiis

pristina reputans de futuro monet: In quibus et nos conuersati sumus

facientes concupiscentias et uoluptates carnis. Notans denique illos qui se

negassent, scilicet Christianos, eo quod se tradidissent in operationem

immunditiae omnis, uos autem, inquit, non sic didicistis Christum. [15] Et

iterum si dicit: Qui furabatur, iam non furetur, silet qui moechabatur

hactenus, non moechetur, et qui fornicabatur hactenus, non fornicetur.

Adiecisset enim et haec, si talibus ueniam porrigere consuesset uel porrigi

omnino uoluisset, qui nec uerbo pollui uolens. [16] Omnis,

 inquit, sermo turpis non procedat ex ore uestro . Item: Fornicatio

autem et immunditia omnis ne nominetur quidem inter uos, sicut decet sanctos ,

tanto abest ut excusetur, hoc scientes, quod omnis fornicator aut immundus

non habeat Dei regnum. Nemo uos seducat inanibus uerbis. Propter hoc uenit ira

Dei super filios incredulitatis. [17] Quis

seducit inanibus uerbis, nisi qui contionatur remissibilem esse moechiam? Non

intuens etiam fundamenta eius ab apostolo effossa, cum ebrietates et

comessationes compescit, sicut et hic: Et nolite inebriari uino, in quo est

luxuria. [18] Demonstrat

et Colossensibus, quae membra mortificent super terram, fornicationem

immunditiam libidinem concupiscentiam malam et turpiloquium. 

 Concede iam tot ac talibus sententiis unum illud quod tenes. Pauca multis,

dubia certis, obscura manifestis adumbrantur. [19] Etiam

si pro certo apostolus Corinthio illi fornicationem donasset, esset aliud, quod

semel contra institutum suum pro ratione temporis fecerat. Circumcidit Timotheum

solum et tamen abstulit circumcisionem. 

 XVIII. [1] Sed

haec, inquit, ad interdictionem pertinebunt omnis impudicitiae et ad indictionem

omnis pudicitiae, saluo tamen loco ueniae, quae non statim denegatur, si delicta

damnantur, quando ueniae tempus cum damnatione &lt;non&gt; concurrat, quam

excludit. [2] Sequebatur et

hoc psychicos sapere, et ideo reseruauimus huic loco quae aperte ad

communicationem ecclesiasticam causis eiusmodi negandam etiam antiquitus cauta

sunt. [3] Nam et in

prouerbiis Salomon, quae paroimi/aj dicimus,

specialiter de moecho nusquam expiabili, moechus autem, inquit, per

indigentiam sensuum perditionem animae suae adquirit, dolores et dehonestationes

sustinet. Ignominia autem eius non abolebitur in aeuum. Plena enim zeli

indignatio uiri non parcet in die iudicii . [4] Hoc

si de ethnico putaueris dictum, certe de fidelibus iam audisti per Esaiam: Excedite

de medio eorum et separamini et immundum ne attigeritis. Habet statim in

psalmis: Beatum uirum, qui non abierit in consilio impiorum nec in uia

peccatorum steterit et in cathedra pestilentiae non sederit. [5] Cuius

et postea uox: Non sedi cum consensu uanitatis, et cum inique agentibus non

introibo, odiui ecclesiam male agentium et cum impiis non sedebo, et: Lauabo

cum innocentibus manus meas et altare tuum circumdabo, Domine, ut solus

plures, quoniam quidem cum sancto sanctus eris: Et cum uiro innocente

innocens eris, et cum electo electus eris, et cum peruerso peruersus eris. [6] Et

alibi: Peccatori autem dicit Dominus, ut quid tu exponis iustificationes meas

et adsumis testamentum meum per os tuum? Si uidebas furem, currebas cum eo et

cum adulteris portionem tuam ponebas. [7] Hinc

igitur informatus et apostolus: Scripsi, inquit, uobis in epistola,

non commisceri fornicatoribus, non utique fornicatoribus huius mundi, et

reliqua. Ceterum oportebat uos exire de mundo . [8] Nunc

autem scribo uobis, si quis frater nominatur in uobis fornicator aut idololatres

 (quid enim tam coniunctum?) aut fraudator (quid enim tam propinquum

?) et cetera, cum talibus ne cibum quidem sumere , nedum eucharistiam;

quoniam scilicet et fermentum modicum totam desipit consparsionem . [9] Item

ad Timotheum: Manus nemini cito imponas neque communices delictis alienis. Item

ad Ephesios: Nolite ergo participes esse eorum; fuistis enim aliquando

tenebrae. [10] Et adhuc

pressius: Nolite communicare operibus infructuosis tenebrarum, immo et

reuincite ea. Quae enim in occulto ab eis fiunt, turpe est et dicere. [11] Quid

turpius impudicitiis? Si autem et ab otiose incedente fratre denuntiat subduci

Thessalonicensibus, quanto magis et a fornicatore? 

 Haec enim consultata sunt Christi ecclesiam diligentis, qui se pro ea

tradidit, uti eam sanctificet emundans lauacro aquae in uerbo et sistat sibi

ecclesiam gloriosam non habentem maculam aut rugam, utique post lauacrum, sed

sit sancta et sine opprobrio, exinde scilicet sine ruga uetustatis ut uirgo,

sine macula fornicationis ut sponsa, sine probro uilitatis ut emundata. 

 [12] Quid, si et hic

respondere concipias, adimi quidem peccatoribus uel maxime carne pollutis

communicationem, sed ad praesens, restituendam scilicet ex paenitentiae ambitu,

secundum illam clementiam Dei, quae mauult peccatoris paenitentiam quam mortem?

 [13] Hoc enim fundamentum

opinionis uestrae usquequaque pulsandum est. Dicimus itaque, clementiae diuinae

si iterasse competisset demonstrationem sui etiam post fidem lapsis, ita

apostolus diceret: Nolite communicare operibus tenebrarum, nisi paenitentiam

egerint, et: Cum talibus ne cibum quidem sumere, nisi posteaquam caligas fratrum

uolutando deterserint, et: Qui templum Dei uitiauerit, uitiabit illum Deus, nisi

omnium focorum cineres in ecclesia de capite suo excusserit. [14] Debuerat

enim quae damnauerat proinde determinasse, quonam usque et sub &lt;qua&gt;

condicione damnasset, si temporali et condicionali et non perpetua seueritate

damnasset. [15] Porro cum in

omnibus epistolis et post fidem talem prohibeat admitti et admissum a

communicatione detrudat, sine spe condicionis ullius aut temporis, nostrae magis

sententiae adsistit, eam paenitentiam ostendens Dominum malle, quae ante fidem,

quae ante baptisma morte peccatoris potior habeatur, semel diluendi per Christi

gratiam semel pro peccatis nostris morte functi. [16] Nam

hoc etiam in sua persona apostolus statuit. Adfirmans enim Christum ad hoc

uenisse, ut peccatores saluos faceret, quorum primus ipse fuisset, quid adicit?

 Et misericordiam sum consecutus, quoniam ignorans feci in incredulitate. [17] Ita

clementia illa Dei malentis paenitentiam peccatons quam mortem ad ignorantes

adhuc et adhuc incredulos spectat, quorum causa liberandorum uenerit Christus,

non qui iam Deum norint et sacramentum didicerint fidei. [18] Quod

si clementia Dei ignorantibus adhuc et infidelibus competit, utique et

paenitentia ad se clementiam inuitat, salua illa paenitentiae specie post fidem,

quae aut leuioribus delictis ueniam ab episcopo consequi poterit aut maioribus

et inremissibilibus a Deo solo. 

 XIX. [1] Sed

quonam usque de Paulo, quando etiam Iohannes nescio quid diuersae parti

subplaudere uideatur? Quasi in Apocalypsi manifeste fornicationi posuerit

paenitentiae auxilium, ubi ad angelum Thyatirenorum Spiritus mandat habere se

aduersus eum, quod teneret mulierem Iezabel, quae se propheten dicit et docet

atque seducit seruos meos ad fornicandum et edendum de idolothytis. [2] Et

largitus sum illi temporis spatium, ut paenitentiam iniret, nec uult eam inire

nomine fornicationis. Ecce dabo eam in lectum et moechos eius cum ipsa in

maximam pressuram, nisi paenitentiam egerint operum eius. [3] Bene

autem quod apostolis et fidei et disciplinae regulis conuenit. Siue enim ego,

 inquit, siue illi, sic praedicamus . Totius itaque sacramenti interest

nihil credere ab Iohanne concessum quod a Paulo sit denegatum. [4] Hanc

aequalitatem Spiritus sancti qui obseruauerit, ab ipso deducetur in sensus eius.

Haereticam enim feminam, quae quod didicerat a Nicolaitis docere susceperat, in

ecclesiam latenter introducebat et merito ad paenitentiam urgebat. [5] Cui

enim dubium est haereticum institutione deceptum cognito postmodum casu et

paenitentia expiato et ueniam consequi et in ecclesiam redigi? Vnde et apud

nos, ut ethnico par, immo et super ethnicum, haereticus etiam per baptisma

ueritatis utroque nomine purgatus admittitur. [6] Aut

si certus es mulierem illam post fidem uiuam in haeresi postea exspirasse, ut

non quasi haereticae, sed quasi fideli peccatrici cui ueniam ex paenitentia

uindices, sane agat paenitentiam, sed in finem moechiae, non tamen et

restitutionem consecutura. Haec enim erit paenitentia, quam et nos deberi quidem

agnoscimus multo magis, sed de uenia Deo reseruamus. 

 [7] Denique eadem

Apocalypsis in posterioribus propudiosos et fornicatores, sicut timidos et

incredulos et homicidas et ueneficos et idololatras, qui tale quid in fide

fuerint, in stagnum ignis sine ulla condicionali damnatione decreuit. [8] Non

enim de ethnicis uidebitur sapere, cum de fidelibus pronuntiauit: Qui

uicerint, hereditate habebunt ista, et ero illis Deus, et illi mihi in filios, et

ita subiunxent: Timidis autem et incredulis et propudiosis et fornicatoribus

et homicidis et ueneficis et idololatris particula in stagno ignis et

sulphuris., quod est mors secunda . [9] Sic

et rursus: Beati qui ex praeceptis agunt, ut in lignum uitae habeant

potestatem et in portas ad introeundum in sanctam ciuitatem. Canes, uenefici,

fornicator, homicida foras, utique qui non ex praeceptis agant. Illorum est

enim foras dari qui intus fuerunt. Ceterum quid mihi eos, qui foris sunt,

iudicare ? praecesserat. 

 [10] De epistola quoque

Iohannis carpunt. Statim dictum est: Sanguis filii eius emundat nos ab omni

delicto . Semper ergo et omnifariam delinquemus, si semper et ab omni delicto

emundat nos ille; aut si non semper, non etiam post fidem, et si non ab omni

delicto, non etiam a fornicatione. [11] Vnde

autem exorsus est? Lumen praedixerat Deum et tenebras non esse in illo et

mentiri nos, si dicamus nos communionem habere cum eo et in tenebris incedamus. Si

uero, inquit, in lumine incedamus, communionem cum eo habebimus, et

sanguis Iesu Christi Domini nostri emundat nos ab omni delicto. [12] Ergo

in lumine incedentes delinquimus et in lumine delinquentes emundabimur? Nullo

pacto. Qui enim delinquit, non in lumine est, sed in tenebris. Vnde et ostendit,

quomodo emundabimur a delicto in lumine incedentes in quo delictum agi non

potest. A Deo sic emundari nos ait, non quasi delinquamus, sed quia non

delinquamus. [13] Incedentes

enim in lumine, tenebris uero non communicantes, emundati agemus, non deposito,

sed non admisso delicto. Haec est enim uis dominici sanguinis, ut quos iam

&lt;a&gt; delicto mundarit et exinde in lumine constituerit, mundos exinde

perstare, si in lumine incedere perseuerauerint. [14] Sed

subicit, inquis, si dicamus nos delictum non habere, seducimus nosmetipsos,

et ueritas non est in nobis. Si confitemur delicta nostra, fidelis et iustus

est, ut dimittat ea nobis et emundet nos ab omni iniustitia. [15] Numquid

ab immunditia? Aut si ita est, ergo et ab idololatria? Sed aliud in sensu est.

Ecce enim et rursus, si dicamus, ait, nos non deliquisse, mendacem

facimus illum, et sermo eius non est in nobis. [16] Eo

amplius, filioli, haec scripsi uobis, ne delinquatis, et si deliqueritis,

aduocatum habemus apud Deum patrem, Iesum Christum iustum, et ipse placatio est

pro delictis nostris. Secundum haec, inquis, et delinquere nos et ueniam

habere constabit. [17] Quid

ergo fiet, cum procedens aliud inuenio? Negat enim nos omnino delinquere, et in

hoc plurimum tractat, ut nihil tale concedat, proponens semel a Christo delicta

deleta, non habitura postea ueniam, in quo hos sensus ad admonitionem

castimoniae demandat. [18] Omnis,

 inquit, qui habet spem istam, castificat semetipsum, quia et ille castus

est. Omnis qui facit delictum, et iniquitatem facit, et delictum est iniquitas.

Et scitis quod ille manifestatus sit, ut auferat delicta , utique hactenus

admittenda. [19] Siquidem

subiungit: Omnis, qui manet in illo, non delinquet. Omnis qui delinquit,

neque uidit neque cognouit eum. Filioli, nemo uos seducat. Omnis qui facit

iustitiam, iustus est, sicut et ille iustus est. Qui facit delictum, ex diabolo

est, quoniam diabolus a primordio delinquit. In hoc enim manifestatus est filius

Dei, ut soluat opera diaboli . [20] Nam

et soluit liberans hominem per lauacrum donato ei chirographo mortis. Et ideo

omnis, qui ex Deo nascitur non facit delictum, quia semen Dei manet in illo, et

non potest delinquere, quia ex Deo natus est. In hoc manifesti sunt filii Dei et

filii diaboli. [21] In

quo, nisi illi non delinquendo, ex quo de Deo nati sunt, isti delinquendo, quia

de diabolo sunt, proinde atque si numquam sint ex Deo nati? Quod si dicit, qui

non est iustus, ex Deo non est , qui non pudicus, quomodo rursus ex

Deo fiet, qui iam esse desiit? [22] Iuxta

est igitur ut excidisse sibi dicamus Iohannem in primore quidem epistola

negantem nos sine delicto esse, nunc uero praescribentem non delinquere omnino,

et illic quidem aliquid de uenia blandientem, hic uero districte negantem filios

Dei quicumque deliquerint. [23] Sed

absit. Nam nec ipsi excidimus a qua digressi sumus distinctione delictorum. Et

hic enim illam Iohannes commendauit, quod sint quaedam delicta cotidianae

incursionis, quibus omnes simus obiecti. [24] Cui

enim non accidet aut irasci inique et ultra solis occasum, aut et manum

immittere aut facile maledicere aut temere iurare aut fidem pacti destruere aut

uerecundia aut necessitate mentiri? In negotiis, in officiis, in quaestu, in

uictu, in uisu, in auditu quanta temptamur? Vt, si nulla sit uenia istorum,

nemini salus competat. [25] Horum

ergo erit uenia per exoratorem Patris Christum. Sunt autem et contraria istis,

ut grauiora et exitiosa, quae ueniam non capiant, homicidium, idololatria,

fraus, negatio, blasphemia, utique et moechia et fornicatio, et si qua alia

uiolatio templi Dei. [26] Horum

ultra exorator non erit Christus; haec non admittet omnino, qui natus ex Deo

fuerit, non futurus Dei filius, si admiserit. Ita Iohannis ratio constabit

diuersitatis, distinctionem delictorum disponentis, cum delinquere filios Dei

nunc adnuit, nunc abnuit. [27] Prospiciebat

enim clausulam litterarum suarum, et illi praestruebat hos sensus dicturus in

fine manifestius: Si quis scit fratrem suum delinquere delictum non ad

mortem, postulabit, et dabit ei uitam Dominus, qui non ad mortem delinquit. Est

enim delictum ad mortem; non de eo dico, ut quis postulet . [28] Meminerat

et ipse Hieremiam prohibitum a Deo deprecari pro populo mortalia delinquente. Omnis

iniustitia delictum est, et est delictum ad mortem. Scimus autem, quod omnis,

qui ex Deo natus sit, non delinquit, scilicet delictum quod ad mortem est. 

 Ita nihil iam superest quam aut neges moechiam et fornicationem mortalia esse

delicta, aut inremissibilia fatearis, pro quibus nec exorare permittitur. 

 XX. [1] Disciplina

igitur apostolorum proprie quidem instruit ac determinat principaliter

sanctitatis omnis erga templum Dei sacramentum et ubique de ecclesia eradicat

omne sacrilegium impudicitiae sine ulla restitutionis mentione. Volo tamen ex

redundanti alicuius etiam comitis apostolorum testimonium superducere, idoneum

confirmandi de proximo iure disciplinam magistrorum. [2] Extat

enim et Barnabae titulus ad Hebraeos, a Deo satis auctorati uiri, ut quem Paulus

iuxta se constituerit in abstinentiae tenore: Aut ego solus et Barnabas non

habemus operandi potestatem ? Et utique receptior apud ecclesias epistola

Barnabae illo apocrypho Pastore moechorum. [3] Monens

itaque discipulos omissis omnibus initiis ad perfectionem magis tendere nec

rursus fundamenta paenitentiae iacere ab operibus mortuorum, impossibile est

enim, inquit, eos qui semel inluminati sunt et donum caeleste gustauerunt

et participauerunt Spiritum sanctum et uerbum Dei dulce gustauerunt, occidente

iam aeuo cum exciderint, rursus reuocari in paenitentiam, refigentes cruci in

semetipsos filium Dei et dedecorantes. [4] Terra

enim quae bibit saepius deuenientem in se humorem et peperit herbam aptam his

propter quos et colitur, benedictionem Dei consequitur; proferens autem spinas

reproba et maledictioni proxima, cuius finis in exustionem . [5] Hoc

qui ab apostolis didicit et cum apostolis docuit, numquam moecho et fornicatori

secundam paenitentiam promissam ab apostolis norat. Optime enim legem

interpretabatur et figuras eius iam in ipsa ueritate seruabat. [6] Ad

hanc denique speciem disciplinae de leproso cautum fuit: Si autem uarietas

effloruerit in cutem et totam cutem texerit a capite usque ad pedes per omnem

conspectum, et sacerdos cum uiderit, emundabit eum, quoniam conuertit in album,

mundus est. Qua uero die uisus fuerit in eiusmodi color uiuus, inquinatus est .

 [7] Conuersum enim hominem de

pristino carnis habitu in candorem fidei, quae uitium et macula aestimatur in

saeculo, et totum nouatum mundum uoluit intellegi, qui iam non sit uarius, non

sit de pristino et nouo aspersus. Si uero post abolitionem in uetustatem aliquid

ex illa reuixerit, rursum in carne eius quod emortuum delicto habebatur immundum

iudicari nec expiari iam a sacerdote. Ita moechia de pristino recidiua et

unitatem noui coloris, a quo fuerat exclusa, commaculans immundabile est uitium.

 [8] Item de domo: Si quae

maculae et cauositates adnuntiatae in parietibus sacerdoti fuissent, priusquam

introiret ad inspiciendam eam, iubet auferri de domo omnia, ita immunda non

futura quae domus essent. [9] Dehinc

introgressus sacerdos si inuenisset cauositates uiridicantes nel rubescentes, et

aspectum earum humiliorem citra parietinam formam, exiret ad ianuam et

secerneret domum illam septem diebus. Dehinc die septima regressus si

animaduertisset diffusum in parietibus tactum illum, imperaret exterminari eos

lapides, in quibus tactus leprae fuisset, et abici extra ciuitatem in locum

immundum, et sumi alios lapides politos et solidos et reponi loco pristinorum et

puluere alio inliniri domum. [10] Oportet

enim, cum peruenitur ad summum sacerdotem Patris Christum, de domo hominis

nostri in tempore hebdomadis auferri omnia impedimenta prius, ut munda sit quae

remanet domus, caro et anima, ut ubi introierit eam sermo Dei et inuenerit

maculas ruboris et uiroris, extrahi statim et abici foras sensus mortiferos et

cruentos (nam et Apocalypsis uiridi equo mortem, russeo autem praeliatorem

imposuit), proque illis politos et in compaginem aptos et firmos substrui

lapides, quales in Abrahae &lt;filios&gt;, fiunt, ut ita homo habilis Deo sit. [11] Quod

si post recuperationem et reformationem rursus sacerdos animaduerterit in eadem

domo de pristinis cauis aliquid et maculis, immundam eam pronuntiauit, et iussit

deponi materias et lapides et omnem structuram eius et abici in locum immundum. [12] Hic

erit homo caro atque anima, qui post baptisma et introitum sacerdotum reformatus

denuo resumit scabra et maculas carnis, et abicitur extra ciuitatem in locum

immundum, deditus scilicet satanae in carnis interitum, nec amplius

reaedificatur in ecclesia post ruinam. [13] Sic

et de famulae concubitu, quae homini esset reseruata, necdum redempta, necdum

liberata. Prospicietur, inquit, illi et non morietur, quia nondum est

manumissa, cui seruabatur . Nondum enim caro a Christo manumissa, cui

seruabatur, impune contaminabatur, ita iam manumissa non habet ueniam. 

 XXI. [1] Haec

si apostoli magis norant, magis utique curabant. Sed et in hunc iam gradum

decurram, excernens inter doctrinam apostolorum et potestatem. Disciplina

hominem gubernat, potestas adsignat. Sed rursum quid potestas?

&lt;Spiritus&gt;. Spiritus autem Deus. [2] Quid

autem docebat? Non communicandum operibus tenebrarum. Obserua quod iubet. Quis

autem poterat donare delicta? Hoc solius ipsius est. Quis enim dimittit

delicta, ni solus Deus ? Et utique mortalia, quae in ipsum fuerint

admissa et in templum eius? [3] Nam

tibi quae in te reatum habeant etiam septuagies septies iuberis indulgere in

persona Petri. Itaque si et ipsos beatos apostolos tale aliquid indulsisse

constaret, cuius uenia a Deo, non ab homine competeret, non ex disciplina, sed

ex potestate fecissent. [4] Nam

et mortuos suscitauerunt, quod Deus solus, et debiles redintegrauerunt, quod

nemo nisi Christus, immo et plagas inflixerunt, quod noluit Christus. Non enim

decebat eum saeuire qui pati uenerat. Percussus est Ananias et Elimas, Ananias

morte, Elimas caecitate, ut hoc ipso probaretur Christum et haec facere

potuisse. [5] Sic et

prophetae caedem et cum ea moechiam paenitentibus ignouerant, quia et

seueritatis documenta fecerunt. 

 Exhibe igitur et nunc mihi, apostolice, prophetica exempla, ut agnoscam

diuinitatem, et uindica tibi delictorum eiusmodi remittendorum potestatem. [6] Quod

si disciplinae solius officia sortitus est, nec imperio praesidere, sed

ministerio, quis aut quantus es indulgere, qui neque prophetam nec apostolum

exhibens cares ea uirtute cuius est indulgere? [7] &#171;

Sed habet, inquis, potestatem ecclesia delicta donandi. &#187; Hoc ego magis et

agnosco et dispono, qui ipsum Paracletum in prophetis nouis habeo dicentem: &#171;

Potest ecclesia donare delictum, sed non faciam, ne et alia delinquant. &#187; [8] Quid,

si pseudopropheticus spiritus pronuntiauit? atqui magis euersoris fuisset et

semetipsum de clementia commendare et ceteros ad delinquentiam temperare. Aut si

et hoc secundum spiritum ueritatis adfectare gestiuit, ergo spiritus ueritatis

potest quidem indulgere fornicatoribus ueniam, sed cum plurium malo non uult. 

 [9] De tua nunc sententia

quaero, unde hoc ius ecclesiae usurpes. Si quia dixerit Petro Dominus: Super

hanc petram aedificabo ecclesiam meam, tibi dedi claues regni caelestis, uel:

 Quaecumque alligaueris uel solueris in terra, erunt alligata uel soluta in

caelis , idcirco praesumis et ad te deriuasse soluendi et alligandi

potestatem, id est ad omnem ecclesiam Petri prouinciam, [10] qualis

es, euertens atque commutans manifestam Domini intentionem personaliter hoc

Petro conferentem? Super te, inquit, aedificabo ecclesiam meam, et:

 Dabo tibi claues, non ecclesiae, et: Quaecumque solueris uel

alligaueris, non quae soluerint uel alligauerint. [11] Sic

enim et exitus docet. In ipso ecclesia extructa est id est per ipsum, ipse

clauem imbuit, uides quam: Viri Israelitae, auribus mandate quae dico: Iesum

nazarenum uirum a Deo uobis destinatum , et reliqua. [12] Ipse

denique primus in Christi baptismo reserauit aditum caelestis regni, quo

soluuntur alligata retro delicta et alligantur quae non fuerint soluta, secundum

ueram salutem, et Ananiam uinxit uinculo mortis et debilem pedibus absoluit

uitio ualetudinis. [13] Sed

et in illa disceptatione custodiendae &lt;necne&gt; legis primus omnium Petrus

spiritu instinctus et de nationum uocatione praefatus, et nunc, inquit, cur

temptastis Dominum de imponendo iugo fratribus, quod neque nos neque patres

nostri sufferre ualuerunt? Sed enim per gratiam Iesu credimus nos salutem

consecuturos, sicut et illi.  [14] Haec

sententia et soluit quae omissa sunt legis et alligauit quae reseruata sunt.

Adeo nihil ad delicta fidelium capitalia potestas soluendi et alligandi Petro

emancipata. [15] Cui

si praeceperat Dominus etiam septuagies septies delinquenti in eum fratri

indulgere, utique nihil postea alligare id est retinere mandasset, nisi forte ea

quae in Dominum, non in fratrem, quis admiserit. Praeiudicatur enim non

dimittenda in Deum delicta, cum in homine admissa donantur. 

 [16] Quid nunc et ad

ecclesiam et quidem tuam, psychice? Secundum enim Petri personam spiritalibus

potestas ista conueniet, aut apostolo aut prophetae. Nam et ipsa ecclesia

proprie et principaliter ipse est spiritus, in quo est trinitas unius

diuinitatis, Pater et Filius et Spiritus sanctus. Illam ecclesiam congregat quam

Dominus in tribus posuit. [17] Atque

ita exinde etiam numerus omnis qui in hanc fidem conspirauerint ecclesia ab

auctore et consecratore censetur. Et ideo ecclesia quidem delicta donabit, sed

ecclesia spiritus per spiritalem hominem, non ecclesia numerus episcoporum.

Domini enim, non famuli est ius et arbitrium; Dei ipsius, non sacerdotis. 

 XXII. [1] At

tu iam et in martyras tuos effundis hanc potestatem. Vt quisque ex consensione

uincula induit adhuc mollia in nouo custodiae nomine, statim ambiunt moechi,

statim adeunt fornicatores, iam preces circumsonant, iam lacrimae circumstagnant

maculati cuiusque, nec ulli magis aditum carceris redimunt quam qui ecclesiam

perdiderunt. [2] Violantur

uiri ac feminae in tenebris plane ex usu libidinum notis, et pacem ab his

quaerunt qui de sua periclitantur. Alii ad metalla confugiunt et inde

communicatores reuertuntur, ubi iam aliud martyrium necessarium est delictis

post martyrium nouis. [3] Quis

enim in terris et in carne sine culpa? Quis martyr saeculi incola, denariis

supplex, medico obnoxius et feneratori? Puta nunc sub gladio iam capite

librato, puta in patibulo iam corpore expanso, puta in stipite iam leone

concesso, puta in axe iam incendio adstructo, in ipsa, dico, securitate et

possessione martyrii, quis permittit homini donare quae Deo reseruanda sunt, a

quo ea sine excusatione damnata sunt, quae nec apostoli, quod sciam, martyres et

ipsi donabilia iudicauerunt? [4] Denique

iam ad bestias depugnauerat Paulus Ephesi, cum interitum decernit incesto. 

 Sufficiat martyri propria delicta purgasse. Ingrati uel superbi est in alios

quoque spargere, quod pro magno fuerit consecutus. Quis alienam mortem sua

soluit, nisi solus Dei filius? Nam et in ipsa passione liberauit latronem. Ad

hoc enim uenerat, ut ipse a delicto purus et omnia sanctus pro peccatoribus

obiret. [5] Proinde qui illum

aemularis donando delicta, si nil ipse deliquisti, plane patere pro me. Si uero

peccator es, quomodo oleum faculae tuae sufficere et tibi et mihi poterit? 

 [6] Habeo etiam nunc quo

probem Christum. Si propterea Christus in martyre est, ut moechos et

fornicatores martyr absoluat, occulta cordis edicat, ut ita delicta concedat, et

Christus est. [7] Sic enim

Dominus Iesus Christus potestatem suam ostendit: Quid cogitatis nequam in

cordibus uestris? Quid enim facilius est dicere paralytico: dimittuntur tibi

peccata, aut: surge et ambula? Igitur ut sciatis filium hominis habere

dimittendorum peccatorum in terris potestatem, tibi dico, paralytice: surge et

ambula . [8] Si

Dominus tantum de potestatis suae probatione curauit, uti traduceret cogitatus

et ita imperaret sanitatem, ne non crederetur posse delicta dimittere, non licet

mihi eandem potestatem in aliquo sine eisdem probationibus credere. [9] Cum

tamen moechis et fornicatoribus a martyre expostulas ueniam, ipse confiteris

eiusmodi crimina nonnisi proprio martyrio diluenda, qui praesumis alieno. Quod

sciam, et martyrium aliud erit baptisma. [10] Habeo

enim, inquit, et aliud baptisma . Vnde et ex uulnere lateris dominici

aqua et sanguis, utriusque lauacri paratura manauit. [11] Debeo

ergo et primo lauacro alium liberare, si possum secundo. 

 Ingeram usque in finem necesse est: quaecumque auctoritas, quaecumque ratio

moecho et fornicatori pacem ecclesiasticam reddit, eadem debebit et homicidae et

idololatrae paenitentibus subuenire, certe negatori, et utique illi, quem in

proelio confessionis tormentis conluctatum saeuitia deiecit. [12] Ceterum

indignum Deo et illius misericordia, eius qui paenitentiam peccatoris morti

praeuertit, ut facilius in ecclesiam redeant, qui subando quam qui dimicando

ceciderunt. Vrget nos dicere indignitas: contaminata potius corpora reuocabis

quam cruentata? [13] Quae

paenitentia miserabilior titillatam prosternens carnem an uero laniatam? Quae

iustior uenia in omnibus causis, quam uoluntarius an quam inuitus peccator

implorat? Nemo uolens negare compellitur, nemo nolens fornicator. [14] Nulla

ad libidinem uis est, nisi ipsa; nescit quo libet cogi. Negationem porro quanta

compellunt ingenia carnificis et genera poenarum? Quis magis negauit, qui

Christum uexatus an qui delectatus amisit? Qui cum amitteret doluit, an qui cum

amitteret lusit? 

 [15] Et tamen illae

cicatrices Christiano proelio insculptae et utique inuidiosae apud Christum,

quia uicisse cupierunt, et sic quoque gloriosae, quia non uincendo cesserunt, in

quas adhuc et diabolus ipse suspirat, cum sua infelicitate, sed casta, cum

paenitentia maerente, sed non erubescente ad Dominum, de uenia denuo dimittetur

eis, qui piaculariter negauerunt. Solis illis caro infirma est. Atquin nullatam

fortis caro quam quae spiritum elidit. 

 

 

 Text edited by Charles Munier (1993). Transcribed by Roger Pearse (2002). 

 
 

 
  Tertullian Christian Latin The Latin Library The Classics Page