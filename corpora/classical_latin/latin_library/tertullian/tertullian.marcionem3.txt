Tertullian: Adversus Marcionem III 
 

 
 
 
 TERTVLLIANI ADVERSVS MARCIONEM LIBER TERTIUS
 
 
 
 
 
 
 
 1.  [1] Secundum
vestigia pristini operis, quod amissum reformare 
perseveramus, iam hinc ordo de Christo, licet ex abundanti post 
decursam defensionem unicae divinitatis. Satis etenim praeiudicatum est Christum non alterius dei intellegendum quam creatoris, 
cum determinatum est alium deum non credendum praeter creatorem, quem adeo Christus praedicaverit, et deinceps apostoli 
non alterius Christum adnuntiaverint quam eius dei quem Christus praedicavit, id est creatoris, ut nulla mentio alterius dei atque 
ita nec alterius Christi agitata sit ante scandalum Marcionis. 
 [2] Facillime hoc
probatur apostolicarum et haereticarum ecclesiarum recensu, illic scilicet pronuntiandam regulae interversionem ubi posteritas invenitur. Quod etiam primo libello 
intexui. Sed et nunc congressio ista seorsum in Christum examinatura eo utique proficiet, ut dum Christum probamus creatoris, 
sic quoque deus excludatur Marcionis. Decet veritatem totis 
viribus uti suis, non ut laborantem: ceterum in praescriptionum 
compendiis vincit: sed [decretum est] ut gestientem ubique 
adversario occurrere, in tantum furenti ut facilius praesumpserit 
eum venisse Christum qui nunquam sit adnuntiatus quam eum 
qui semper sit praedicatus. 
 2.  [1] Hinc
denique gradum consero, an debuerit tam subito venisse. Primo quia et ipse dei sui filius. Hoc enim ordinis fuerat, 
ut ante pater filium profiteretur quam patrem filius, et ante pater 
de filio testaretur quam filius de patre. Dehinc et quia missus, 
praeter filii nomen. Proinde enim praecessisse debuerat mittentis 
patrocinium in testimonium missi, quia nemo veniens ex alterius 
auctoritate ipse eam sibi ex sua affirmatione defendit, sed ab ipsa 
defensionem potius expectat, praeeunte suggestu eius qui auctoritatem praestat. [2] Ceterum
nec filius agnoscetur quem nunquam 
pater nuncupavit, nec missus credetur quem nunquam mandator 
designavit, nuncupaturus pater et designaturus mandator, si 
fuisset. Suspectum habebitur omne quod exorbitarit a regula, 
rerumque principalis gradus non sinit posterius agnosci patrem 
post filium et mandatorem post mandatum et deum post Christum. 
 [3] Nihil origine sua
prius est in agnitione, quia nec in dispositione. 
Subito filius et subito missus et subito Christus. Atquin nihil 
putem a deo subitum, quia nihil a deo non dispositum. Si autem 
dispositum, cur non et praedicatum, ut probari posset et dispositum ex praedicatione et divinum ex dispositione? [4] Et
utique tantum opus, quod scilicet humanae saluti parabatur, vel eatenus 
subitum non fuisset qua per fidem profuturum. In quantum enim 
credi habebat ut prodesset, in tantum paraturam desiderabat ut 
credi posset, substructam fundamentis dispositionis et praedicationis, quo ordine fides informata merito et homini indiceretur a 
deo et deo exhiberetur ab homine, ex agnitione debens credere 
quia posset, quae scilicet credere didicisset ex praedicatione. 
 3.  [1] Non
fuit, inquis, ordo eiusmodi necessarius, quia statim se 
et filium et missum et dei Christum rebus ipsis esset probaturus 
per documenta virtutum. At ego negabo solam hanc illi speciem 
ad testimonium competisse, quam et ipse postmodum exauctoravit, 
siquidem edicens multos venturos et signa facturos et virtutes 
magnas edituros, aversionem etiam electorum, nec ideo tamen 
admittendos, temerariam signorum et virtutum fidem ostendit, ut 
etiam apud pseudochristos facillimarum. [2] Aut
quale est si inde 
se voluit probari et intellegi et recipi, ex virtutibus dico, unde 
ceteros noluit aeque et ipsos tam subito venturos quam a nullo 
auctore praedicatos? Si quia prior eis venit et prior virtutum 
documenta signavit, idcirco, quasi locum in balneis, ita fidem 
occupavit, posteris quibusque praeripuit, vide ne et ipse in condicione posteriorum deprehendatur, posterior inventus creatore 
ante iam cognito, et proinde virtutes ante operato, et non aliter 
praefato non esse aliis credendum, post eum scilicet. [3] Igitur
si 
priorem venisse et priorem de posteris pronuntiasse hoc fidem 
excludet, praedamnatus erit et ipse iam ab eo quo
posterior est 
agnitus, et solius erit auctoritas creatoris hoc in posteros constituendi, qui nullo posterior esse potuit. Iam nunc, cum probaturus 
sim creatorem easdem virtutes, quas solas ad fidem Christo tuo 
vindicas, interdum per famulos suos retro edidisse, interdum per 
Christum suum edendas destinasse, possum et ex hoc merito praescribere tanto magis Christum non ex solis virtutibus credendum 
fuisse quanto illum non alterius quam creatoris interpretari potuissent, ut respondentes virtutibus creatoris et editis per famulos 
suos et in Christum suum repromissis. [4] Quamquam,
et si alia 
documenta invenirentur in tuo Christo, nova scilicet, facilius 
crederemus etiam nova eiusdem esse cuius et vetera, quam cuius 
tantummodo nova, egentia experimentis fidei victricis vetustatis, 
ut sic quoque praedicatus venire debuerit tam praedicationibus 
propriis exstruentibus ei fidem quam et virtutibus, praesertim 
adversus Christum creatoris venturum et signis et prophetiis 
propriis munitum, ut aemulus Christi per omnes diversitatum 
species reluceret. Sed quomodo a deo nunquam praedicato 
Christus eius praedicaretur? Hoc est ergo quod exigit nec deum 
nec Christum tuum credi, quia et deus ignotus esse non debuit, 
et Christus agnosci per deum debuit. 
 4.  [1] Dedignatus,
opinor, est imitari ordinem dei nostri, ut displicentis, ut cum maxime revincendi. Novus nove venire voluit, 
filius ante patris professionem et missus ante mandatoris auctoritatem, ut et ipse fidem monstruosissimam induceret, qua ante crederetur Christum venisse quam sciretur fuisse. Competit mihi 
etiam illud retractare, cur non post Christum venerit. [2] Nam
cum 
intueor deum eius tanto aevo patientissimum acerbissimi creatoris annuntiantis interea in homines Christum suum, quacunque 
id ratione fecit tam revelationem quam intercessionem suam differens, eadem ratione dico illum patientiam debuisse creatori in 
Christo quoque suo dispositiones suas exsecuturo, ut perfecta et 
expleta omni operatione aemuli dei et aemuli Christi tunc et ipse 
proprias dispositiones superduceret. [3] Ceterum
paenitentia tantae 
patientiae fecit quod non in finem rerum creatoris perseveraverit. 
Vane sustinuit praedicari Christum eius quem non sustinuit exhiberi. Aut sine causa intercidit temporis alieni decursum, aut sine 
causa tam diu non intercidit. Quid illum detinuit, quidve turbavit? Atquin in utrumque commisit, post creatorem quidem 
tam tarde revelatus, ante Christum vero eius tam propere. 
 [4] Alterum vero iam
dudum debuerat traduxisse, alterum nondum. 
Ne illum quidem tam diu saevientem sustinuisse, istum vero 
adhuc quiescentem inquietasse! circa ambos excidens ab optimi 
dei titulo, certe varius et ipse et incertus, tepidus scilicet in 
creatorem et calidus in Christum, et vanus utrobique. Non magis 
enim compescuit creatorem quam obstitit Christo. Manet et 
creator, qualis omnino est; veniet et Christus, qualis et scribitur. 
Quid venit post creatorem, quem emendare non valuit? Quid 
ante Christum eius revelatus est, quem revocare non potuerit? 
 [5] Aut si emendavit
creatorem, post illum revelatus est, ut emendanda praecederent: ergo et Christum eius aeque emendaturus 
expectasse debuerat, proinde et illius posterior emendator futurus, 
sicut creatoris. Aliud est si et ipse post illum rursus adveniet, ut 
primo quidem adventu processerit adversus creatorem, legem et 
prophetas destruens eius, secundo vero procedat adversus Christum, regnum redarguens eius. Tunc ergo conclusurus ordinem 
suum, tunc, si forte, credendus est: aut si iam hinc perfecta res 
est eius, vane ergo venturus est, nihil scilicet peracturus. 
 5.  [1] His
proluserim quasi de gradu primo adhuc et quasi de longinquo. Sed et hinc iam ad certum et cominus dimicaturus video 
aliquas etiam nunc lineas praeducendas, ad quas erit dimicandum, 
ad scripturas scilicet creatoris. Secundum eas enim probaturus 
Christum creatoris fuisse, ut postea Christo suo adimpletas, necesse habeo ipsarum quoque scripturarum formam et, ut ita dixerim, naturam demandare, ne tunc in controversiam deductae 
cum adhibentur ad causas, et sua et causarum defensione commixta obtundant lectoris intentionem. [2] Duas
itaque causas 
prophetici eloquii adlego agnoscendas abhinc adversariis nostris. 
Unam, qua futura interdum pro iam transactis enuntiantur. Nam 
et divinitati competit quaecunque decreverit ut perfecta reputare, 
quia non sit apud illam differentia temporis apud quam uniformem statum temporum dirigit aeternitas ipsa. Et divinationi 
propheticae magis familiare est id quod prospiciat, dum prospicit, 
iam visum atque ita iam expunctum, id est omni modo futurum, 
demonstrare, sicut per Esaiam, Dorsum meum posui in flagella, 
maxillas autem meas in palmas, faciem meam vero non averti a 
sputaminibus. [3] Sive
enim Christus iam tunc in semetipsum secundum nos, sive prophetes de semetipso secundum Iudaeos pronuntiabat, nondum tamen factum pro iam transacto sonabat. Alia 
species erit qua pleraque figurate portenduntur per aenigmata et 
allegorias et parabolas, aliter intellegenda quam scripta sunt. 
Nam et montes legimus destillaturos dulcorem, non tamen ut 
sapam de petris aut defrutum de rupibus speres; et terram audimus lacte et melle manantem, non tamen ut de glebis credas te unquam placentas et Samias coacturum; quia nec statim aquilicem 
et agricolam se deus repromisit, dicens, Ponam flumina in regione 
sitienti et in solitudine buxum et cedrum. Sicut et praedicans de 
nationum conversione, Benedicent me bestiae agri, sirenes et filiae 
passerum, non utique ab hirundinum pullis et vulpeculis et illis 
monstruosis fabulosisque cantricibus fausta omina relaturus est. 
 [4] Et quid ego de isto
genere amplius? cum etiam haereticorum 
apostolus ipsam legem indulgentem bubus terentibus os liberum, 
non de bubus sed de nobis interpretetur, et petram potui subministrando comitem Christum adleget fuisse, docens proinde et 
Galatas duo argumenta filiorum Abrahae allegorice cucurrisse, 
et suggerens Ephesiis quod in primordio de homine praedicatum 
est relicturo patrem et matrem et futuris duobus in unam carnem, 
id se in Christum et ecclesiam agnoscere. 
 6.  [1] Si
satis constat de istis interim duabus proprietatibus Iudaicae 
litteraturae, memento, lector, constitisse ut, cum tale quid adhibuerimus, non retractetur de forma scripturae sed de statu causae. 
Cum igitur haeretica dementia eum Christum venisse praesumeret 
qui nunquam fuerat annuntiatus, sequebatur ut eum Christum 
nondum venisse contenderet qui semper fuerat praedicatus; [2] atque 
ita coacta est cum Iudaico errore sociari et ab eo argumentationem 
sibi struere, quasi Iudaei certi et ipsi alium fuisse qui venit, non 
modo respuerint eum ut extraneum verum et interfecerint eum ut 
adversarium, agnituri sine dubio et omni officio religionis prosecuturi, si ipsorum fuisset. [3] Scilicet
nauclero illi non quidem Rhodia 
lex, sed Pontica, caverat errare Iudaeos in Christum suum non 
licere, quando, et si nihil tale praedicatum in illos inveniretur, vel 
sola utique humana conditio deceptui obnoxia persuasisset Iudaeos 
errare potuisse, qua homines, nec statim praeiudicium sumendum 
de sententia eorum quos credibile fuerat errasse. [4] Porro
cum et 
praedicatum sit non agnituros eos Christum ideoque etiam perempturos, iam ergo ipse erit et ignoratus et interemptus ab illis in 
quem ita admissuri praenotabantur. Hoc si probari exigis, non 
eas scripturas evolvam quae interemptibilem Christum edicentes 
utique et ignorabilem affinnant (nisi enim ignoratus nihil scilicet 
pati posset), sed reservatis eis ad causam passionum eas praedicationes in praesenti sufficiet adhibere quae interim ignorabilem 
probent Christum, et hoc breviter, dum ostendunt omnem vim 
intellectus ademptam populo a creatore. [5] Auferam,
inquit, sapientiam sapientium illorum, et prudentiam prudentium eorum 
abscondam, et, Aure audietis et non audietis, et oculis videbitis 
et non videbitis: incrassatum est enim cor populi huius, et auribus 
graviter audierunt et oculos concluserunt, ne quando auribus 
audiant et oculis videant et corde coniciant et convertantur, et 
sanem illos. [6] Hanc
enim obtunsionem salutarium sensuum meruerant, labiis diligentes deum, corde autem longe absistentes ab 
eo. Igitur si Christus quidem annuntiabatur a creatore solidante 
tonitruum et concludente spiritum et annuntiante in homines 
Christum suum, secundum Ioelem prophetam, si omnis spes 
Iudaeorum, ne dicam etiam gentium, in Christi revelationem 
destinabatur, sine dubio id demonstrabantur non agnituri et non 
intellecturi, ablatis agnitionis et intellegentiae viribus, sapientia 
atque prudentia, quod annuntiabatur, id est Christus, erraturis 
in eum principalibus sapientibus eorum, id est scribis, et prudentibus eorum, id est pharisaeis, pariter et populo auribus audituro 
et non audituro, utique Christum docentem, et oculis visuro et 
non visuro, utique Christum signa facientem, secundum quod et 
alibi, Et quis caecus, nisi pueri mei? et quis surdus, nisi qui 
dominatur eorum? [7] Sed
et cum exprobrat per eundem Esaiam, 
Filios generavi et exaltavi, at illi me reiecerunt: agnovit bos 
possessorem suum et asinus praesepe domini sui, Israel autem 
me non cognovit et populus me non intellexit; nos quidem certi 
Christum semper in prophetis locutum, spiritum scilicet creatoris, 
sicut propheta testatur, Persona spiritus nostri Christus dominus, 
qui ab initio vicarius patris in dei nomine et auditus sit et visus, 
scimus ipsius voces eiusmodi fuisse iam tunc Israeli exprobrantis 
quae in illum commissuri praedicabantur, Dereliquistis dominum 
et in iram provocastis sanctum Israel. [8] Si
vero non in Christum, 
sed in ipsum potius deum volueris referre omnem Iudaicae 
ignorantiae de pristino reputationem, nolens etiam retro sermonem et spiritum, id est Christum creatoris, despectum ab eis 
et non agnitum, sic quoque revinceris. Non negans enim filium 
et spiritum et substantiam creatoris esse Christum eius, concedas 
necesse est eos qui patrem non agnoverint nec filium agnoscere 
potuisse, per eiusdem substantiae condicionem, cuius si plenitudo 
intellecta non est, multo magis portio, certe qua plenitudinis 
consors. [9] His ita
dispectis iam apparet quomodo et respuerint 
Iudaei Christum et interemerint, non ut extraneum Christum 
intellegentes, sed ut suum non agnoscentes. Qui enim extraneum 
intellegere potuissent de quo nihil unquam fuerat annuntiatum, 
cum intellegere non potuissent de quo semper fuerat praedicatum? Id enim intellegi vel non intellegi capit quod habendo substantiam praedicationis habebit et materiam vel agnitionis vel 
erroris. Quod vero materia caret, non admittit sapientiae eventum. [10] Et adeo non
qua alterius dei Christum aversati persecutique 
sunt, sed qua solummodo hominem, quem planum in signis et 
aemulum in doctrinis existimabant; ut et ipsum hominem qua 
suum, id est Iudaeum, sed Iudaismi exorbitatorem et destructorem, deduxerint in iudicium et suo iure punierint, alienum 
scilicet non iudicaturi. Tanto abest ut alienum Christum intellexisse videantur, qui nec hominem eius ut alienum iudicaverunt. 
 7.  [1] Discat
nunc haereticus ex abundanti cum ipso licebit Iudaeo 
rationem quoque errorum eius, a quo ducatum mutuatus in hac 
argumentatione caecus a caeco in eandem decidit foveam. Duos 
dicimus Christi habitus a prophetis demonstratos totidem adventus 
eius praenotasse: unum in humilitate, utique primum, cum tanquam ovis ad victimam deduci habebat, et tanquam agnus ante 
tondentem sine voce, ita non aperiens os suum, ne aspectu quidem 
honestus. [2] Annuntiavimus
enim, inquit, de illo: sicut puerulus, 
sicut radix in terra sitienti, et non est species eius neque gloria, 
et vidimus eum, et non habebat speciem neque decorem, sed species eius inhonorata, deficiens citra filios hominum, homo in plaga, 
et sciens ferre infirmitatem, ut positus a patre in lapidem offensionis et petram scandali, minoratus ab eo modicum citra angelos, 
vermem se pronuntians et non hominem, ignominiam hominis et 
nullificamen populi. [3] Quae
ignobilitatis argumenta primo adventui 
competunt, sicut sublimitatis secundo, cum fiet iam non lapis 
offensionis nec petra scandali, sed lapis summus angularis post 
reprobationem adsumptus et sublimatus in consummationem 
templi, ecclesiae scilicet, et petra sane illa apud Danielem de 
monte praecisa, quae imaginem saecularium regnorum comminuet et conteret. [4] De
quo adventu idem prophetes, Et ecce cum 
nubibus caeli tanquam filius hominis veniens, venit usque ad 
veterem dierum, aderat in conspectu eius, et qui adsistebant 
adduxerunt illum, et data est ei potestas regia, et omnes nationes 
terrae secundum genera, et omnis gloria famulabunda, et potestas 
eius usque in aevum, quae non auferetur, et regnum eius quod 
non vitiabitur, [5] tunc
scilicet habiturus et speciem honorabilem et 
decorem indeficientem super filios hominum. Tempestivus enim, 
inquit, decore citra filios hominum, effusa est gratia in labiis tuis, 
propterea benedixit te deus in aevum. Accingere ensem super 
femur tuum, potens tempestivitate tua et pulchritudine tua; cum 
et pater, posteaquam diminuit eum modicum quid citra angelos, 
gloria et honore coronabit illum et subiciet omnia pedibus eius. 
 [6] Tunc et cognoscent
eum qui compugerunt, et caedent pectora sua 
tribus ad tribum, utique quod retro non agnoverunt eum in 
humilitate condicionis humanae: Et homo est, inquit Hieremias, 
et quis cognoscet illum? Quia et, Nativitatem eius Esaias, quis, 
inquit, enarrabit? Sic et apud Zachariam in persona Iesu, immo 
et in ipso nominis sacramento, verus summus sacerdos patris, 
Christus Iesus, duplici habitu in duos adventus delineatur, primo 
sordidis indutus, id est carnis passibilis et mortalis indignitate, 
cum et diabolus adversabatur ei, auctor scilicet Iudae traditoris, 
ne dicam etiam post baptisma temptator, dehinc despoliatus 
pristinas sordes, et exornatus podere et mitra et cidari munda, 
id est secundi adventus gloria et honore. [7] Si
enim et duorum 
hircomm qui ieiunio offerebantur faciam interpretationem, nonne 
et illi utrumque ordinem Christi figurant? Pares quidem atque 
consimiles propter eundem dominum conspectum, quia non in 
alia venturus est fonna, ut qui agnosci habeat a quibus laesus 
est. Alter autem eorum circumdatus coccino, maledictus et consputus et convulsus et compunctus, a populo extra civitatem 
adiciebatur in perditionem, manifestis notatus insignibus
dominicae passionis. Alter vero, pro delictis oblatus et sacerdotibus 
templi in pabulum datus, secundae repraesentationis argumenta 
signabat, qua delictis omnibus expiatis sacerdotes templi spiritalis, 
id est ecclesiae, dominicae gratiae quasi visceratione quadam 
fruerentur, ieiunantibus ceteris a salute. [8] Igitur
quoniam primus 
adventus et plurimum figuris obscuratus et omni inhonestate 
prostratus canebatur, secundus vero et manifestus et deo condignus, idcirco quem facile et intellegere et credere potuerunt, 
eum solum intuentes, id est secundum, non immerito decepti sunt 
circa obscuriorem, certe indigniorem, id est primum. Atque ita 
in hodiernum negant venisse Christum suum, quia non in sublimitate venerit, dum ignorant etiam in humilitate fuisse venturum. 
 8.  [1] Desinat
nunc haereticus a Iudaeo, aspis quod aiunt a vipera, 
mutuari venenum, evomat iam hinc proprii ingenii virus, phantasma vindicans Christum. Nisi quod et ista sententia alios habebit 
auctores, praecoquos et abortivos quodammodo Marcionitas, quos 
apostolus Ioannes antichristos pronuntiavit, negantes Christum in 
carne venisse, et tamen non ut alterius dei ius constituerent, quia 
et de isto notati fuissent, sed quoniam incredibile praesumpserant 
deum carnem. [2] Quo
magis antichristus Marcion sibi eam rapuit 
praesumptionem, aptior scilicet ad renuendam corporalem substantiam Christi, qui ipsum deum eius nec auctorem carnis induxerat nec resuscitatorem, optimum videlicet et in isto, et 
diversissimum a mendaciis et fallaciis creatoris. Et ideo Christus 
eius, ne mentiretur, ne falleret, et hoc modo creatoris forsitan 
deputaretur, non erat quod videbatur, et quod erat mentiebatur, 
caro nec caro, homo nec homo, proinde deus Christus nec deus. 
 [3] Cur enim non
etiam dei phantasma portaverit? An credam ei de 
interiore substantia qui sit de exteriore frustratus? Quomodo 
verax habebitur in occulto tam fallax repertus in aperto? Quomodo autem in semetipso veritatem spiritus fallacia carnis confundens, negatam ab apostolo lucis, id est veritatis, et fallaciae, 
id est tenebrarum, commisit communicationem? [4] Iam
nunc cum 
mendacium deprehenditur Christus caro, sequitur ut et omnia 
quae per carnem Christi gesta sunt mendacio gesta sint, congressus, 
contactus, convictus, ipsae quoque virtutes. Si enim tangendo 
aliquem liberavit a vitio vel tactus ab aliquo, quod corporaliter 
actum est non potest vere actum credi sine corporis ipsius veritate. 
Nihil solidum ab inani, nihil plenum a vacuo perfici licuit. Putativus habitus, putativus actus: imaginarius operator, imaginariae 
operae. [5] Sic nec
passiones Christi eius fidem merebuntur. Nihil 
enim passus est qui non vere est passus; vere autem pati phantasma non potuit. Eversum est igitur totum dei opus. Totum 
Christiani nominis et pondus et fructus, mors Christi negatur, 
quam tam impresse apostolus demandat, utique veram, summum 
eam fundamentum evangelii constituens et salutis nostrae et 
praedicationis suae. Tradidi enim, inquit, vobis inprimis, quod 
Christus mortuus sit pro peccatis nostris, et quod sepultus sit, et 
quod resurrexerit tertia die. [6] Porro
si caro eius negatur, quomodo 
mors eius asseveratur, quae propria carnis est passio, per mortem 
devertentis in terram de qua est sumpta, secundum legem sui 
auctoris? Negata vero morte, dum caro negatur, nec de resurrectione constabit. Eadem enim ratione non resurrexit qua mortuus non est, non habendo substantiam scilicet carnis, cuius sicut 
et mors, ita et resurrectio est. Proinde resurrectione Christi 
infirmata etiam nostra subversa est. Nec ea enim valebit, propter 
quam Christus venit, si Christi non valebit. [7] Nam
sicut illi, qui 
dicebant resurrectionem mortuorum non esse, revincuntur ab 
apostolo ex resurrectione Christi, ita resurrectione Christi non 
consistente aufertur et mortuorum resurrectio. Atque ita inanis 
est et fides nostra, inanis est praedicatio apostolorum. Inveniuntur autem etiam falsi testes dei, quod testimonium dixerint 
quasi resuscitaverit Christum quem non resuscitavit. Et sumus 
adhuc in delictis. Et qui in Christo dormierunt, perierunt; sane 
resurrecturi, sed phantasmate forsitan, sicut et Christus. 
 9.  [1] In ista
quaestione qui putaveris opponendos esse nobis angelos 
creatoris, quasi et illi in phantasmate, putativae utique carnis, 
egerint apud Abraham et Loth, et tamen vere sint et congressi et 
pasti et operati quod mandatum eis fuerat, primo non admitteris 
ad eius dei exempla quem destruis. Nam et quanto meliorem et 
perfectiorem deum inducis, tanto non competunt illi eius exempla 
quo nisi diversus in totum non erit omnino melior atque perfectior. 
 [2] Dehinc scito nec
illud concedi tibi, ut putativa fuerit in angelis 
caro, sed verae et solidae substantiae humanae. Si enim difficile 
non fuit illi putativae carnis veros et sensus et actus exhibere, 
multo facilius habuit veris et sensibus et actibus veram dedisse 
substantiam carnis, vel qua proprius auctor et artifex eius. [3] Tuus 
autem deus, eo quod carnem nullam omnino produxerit, merito 
fortasse phantasma eius intulerit cuius non valuerat veritatem. 
Meus autem deus, qui illam de limo sumptam in hac reformavit 
qualitate, nondum ex semine coniugali et tamen carnem, aeque 
potuit ex quacunque materia angelis quoque adstruxisse carnem, 
qui etiam mundum ex nihilo in tot ac talia corpora, et quidem 
verbo aedificavit. [4] Et
utique, si deus tuus veram quandoque substantiam angelorum hominibus pollicetur, Erunt enim, inquit, 
sicut angeli, cur non et deus meus veram substantiam hominum 
angelis accommodarit undeunde sumptam? Quia nec tu mihi respondebis unde illa apud te angelica sumatur, sufficit mihi hoc 
definire quod deo congruit, veritatem scilicet eius rei quam tribus 
testibus sensibus obiecit, visui, tactui, auditui. [5] Difficilius
deo mentiri quam carnis veritatem undeunde producere, licet non
natae. 
Ceterum et aliis haereticis, definientibus carnem illam in angelis 
ex carne nasci debuisse si vere fuisset humana, certa ratione respondemus, qua et humana vere fuerit et innata: humana vere 
propter dei veritatem a mendacio et fallacia extranei, et quia non 
possent humanitus tractari ab hominibus nisi in substantia 
humana; innata autem, quia solus Christus in carnem ex carne 
nasci habebat, ut nativitatem nostram nativitate sua reformaret, 
atque ita etiam mortem nostram morte sua dissolveret resurgendo 
in carne in qua natus est ut et mori posset. [6] Ideoque
et ipse cum 
angelis tunc apud Abraham in veritate quidem carnis apparuit, 
sed nondum natae quia nondum moriturae, sed et discentis iam 
inter homines conversari. Quo magis angeli, neque ad moriendum 
pro nobis dispositi, brevem carnis commeatum non debuerunt 
nascendo sumpsisse, quia nec moriendo deposituri eam fuerant; 
 [7] sed undeunde
sumptam et quoquo modo omnino dimissam, 
mentiti eam tamen non sunt. Si creator facit angelos spiritus 
et apparitores suos ignem flagrantem, tam vere spiritus quam et 
ignem, idem illos vere fecit et carnem, ut nunc recordemur et 
haereticis renuntiemus eius esse promissum homines in angelos 
reformandi quandoque qui angelos in homines formarit aliquando. 
 10.  [1] Igitur
non admissus ad consortium exemplorum creatoris, ut 
alienorum, et suas habentium causas, velim edas et ipse consilium 
dei tui, quo Christum suum non in veritate carnis exhibuit. Si 
aspernatus est illam ut terrenam et, ut dicitis, stercoribus infersam, cur non et simulacrum eius proinde despexit? Nullius enim 
dedignandae rei imago dignanda est. Sequitur statum similitudo. 
 [2] Sed quomodo inter
homines conversaretur, nisi per imaginem substantiae humanae? Cur ergo non potius per veritatem, ut vere 
conversaretur, si necesse habebat conversari? Quanto dignius necessitas fidem quam stropham administrasset? [3] Satis
miserum deum 
instituis, hoc ipso quod Christum suum non potuit exhibere nisi 
in indignae rei effigie, et quidem alienae. Aliquantis enim
indignis 
conveniet uti, si nostris, sicut alienis non congruet uti, licet 
dignis. Cur enim non in aliqua alia digniore substantia venit, et 
inprimis sua, ne et indigna et aliena videretur eguisse? [4] Si
creator 
meus per rubum quoque et ignem, idem postea per nubem et globum cum homine congressus est, et elementorum corporibus in 
repraesentationibus sui usus est, satis haec exempla divinae potestatis ostendunt deum non eguisse aut falsae aut etiam verae 
carnis paratura. Ceterum si ad certum spectamus, nulla substantia 
digna est quam deus induat. [5] Quodcunque
induerit, ipse dignum 
facit, absque mendacio tamen. Et ideo quale est ut dedecus existimarit veritatem potius quam mendacium carnis ? Atquin honoravit 
illam fingendo. Quanta iam caro est cuius phantasma necessarium fuit deo superiori? 
 11.  [1] Totas
istas praestigias putativae in Christo corpulentiae Marcion illa intentione suscepit, ne ex testimonio substantiae humanae 
nativitas quoque eius defenderetur, atque ita Christus creatoris 
vindicaretur, ut qui nascibilis ac per hoc carneus annuntiaretur. 
Stultissime et hic Ponticus; quasi non facilius crederetur caro in 
deo non nata quam falsa, praestruentibus vel maxime fidem istam 
angelis creatoris in carne vera conversatis, nec tamen nata. [2] Nam 
et Philumene illa magis persuasit Apelli ceterisque desertoribus 
Marcionis ex fide quidem Christum circumtulisse carnem, nullius 
tamen nativitatis, utpote de elementis eam mutuatum. Quodsi 
verebatur Marcion ne fides carnis nativitatis quoque fidem induceret, sine dubio qui homo videbatur, natus utique credebatur. 
 [3] Nam et mulier
quaedam exclamaverat, Beatus venter qui te 
portavit, et ubera quae hausisti. Et quomodo mater et fratres 
eius dicti sunt foris stare? [4] Et
videbimus de his capitulis suo tempore. Certe cum et ipse se filium hominis praedicaret, natum 
scilicet profitebatur. Nunc ut haec omnia ad evangelii distulerim 
examinationem, tamen, quod supra statui, si omni modo natus 
credi habebat qui homo videbatur, vane nativitatis fidem consilio 
imaginariae carnis expungendam putavit. [5] Quid
enim profuit 
non vere fuisse quod pro vero haberetur, tam carnem quam 
nativitatem ? Aut si dixeris, viderit opinio humana: iam deum tuum 
honoras fallaciae titulo, si aliud se sciebat esse quam quod homines 
fecerat opinari. Iam tunc potuisti etiam nativitatem putativam 
illi accommodasse, ne in hanc quoque impegisses quaestionem. 
 [6] Nam et mulierculae
nonnunquam praegnantes sibi videntur aut 
sanguinis tributo aut aliqua valetudine inflatae. Et utique 
debuerat phantasmatis scenam decucurrisse, ne originem carnis 
non desaltasset, qui personam substantiae ipsius egisset. Plane 
nativitatis mendacium recusasti: ipsam enim carnem veram 
edidisti. Turpissimum scilicet dei etiam vera nativitas. [7] Age
iam, 
perora in illa sanctissima et reverenda opera naturae, invehere 
in totum quod es: carnis atque animae originem destrue; 
cloacam voca uterum tanti animalis, id est hominis, producendi 
officinam; persequere et partus immunda et pudenda tormenta, 
et ipsius exinde puerperii spurcos, anxios, ludicros exitus. Tamen 
cum omnia ista destruxeris, ut deo indigna confirmes, non erit 
indignior morte nativitas et cruce infantia et natura poena et 
caro damnatione. [8] Si
vere ista passus est Christus, minus fuit nasci. 
Si mendacio passus est, ut phantasma, potuit et mendacio nasci. 
Summa ista Marcionis argumenta, per quae alium efficit Christum, 
satis opinor ostendimus non consistere omnino, dum docemus 
magis utique competere deo veritatem quam mendacium eius 
habitus in quo Christum suum exhibuit. [9] Si
veritas fuit, caro fuit; 
si caro fuit, natus est. Ea enim quae expugnat haec haeresis 
confirmantur, cum ea per quae expugnat destruuntur. Itaque, 
si carneus habebitur quia natus, et natus quia carneus, quia 
phantasma non fuerit, ipse erit agnoscendus qui in carne et
ex 
nativitate venturus annuntiabatur a creatoris prophetis, utpote 
Christus creatoris. 
 12.  [1] Provoca
nunc, ut soles, ad hanc Esaiae comparationem 
Christi, contendens illam in nullo convenire. Primo enim, inquis, 
Christus Esaiae Emmanuel vocari habebit, debinc virtutem 
sumere Damasci et spolia Samariae adversus regem Assyriorum. 
Porro iste, qui venit, neque sub eiusmodi nomine est editus neque 
ulla re bellica functus est. [2] At
ego te admonebo, uti cohaerentia 
quoque utriusque capituli recognoscas. Subiuncta est enim et 
interpretatio Emmanuelis, Nobiscum deus; uti non solum sonum 
nominis spectes, sed et sensum. Sonus enim Hebraicus, quod est 
Emmanuel, suae gentis est; sensus autem eius, quod est Deus 
nobiscum, ex interpretatione communis est. Quaere ergo an ista 
vox, Nobiscum deus, quod est Emmanuel, exinde quo Christus 
illuxit, agitetur in Christo. [3] Et
puto, non negabis, utpote qui et 
ipse dicas, Deus nobiscum dicitur, id est Emmanuel. Aut si tam 
vanus es, ut quia penes te Nobiscum deus dicitur, non Emmanuel, 
idcirco nolis venisse illum cuius proprium sit vocari Emmanuel, 
quasi non hoc sit et Deus nobiscum, invenies apud Hebraeos 
Christianos, immo et Marcionitas, Emmanuelem nominare, cum 
volunt dicere Nobiscum deus; sicut et omnis gens, quoquo sono 
dixerit Nobiscum deus, Emmanuelem pronuntiavit in sensu 
sonum expungens. [4] Quodsi
Emmanuel Nobiscum deus est, deus 
autem nobiscum Christus est, qui etiam in nobis est (quotquot 
enim in Christum tincti estis, Christum induistis), tam proprius 
est Christus in significatione nominis, quod est Nobiscum deus, 
quam in sono nominis, quod est Emmanuel. Atque ita constat 
venisse iam illum qui praedicabatur Emmanuel, quia quod significat Emmanuel venit, id est Nobiscum deus. 
 13.  [1] Aeque et sono nominum duceris, cum virtutem Damasci et 
spolia Samariae et regem Assyriorum sic accipis quasi bellatorem 
portendant Christum creatoris, non animadvertens quid scriptura 
praemittat, quoniam priusquam cognoscat vocare patrem et matrem, accipiet virtutem Damasci et spolia Samariae adversus 
regem Assyriorum. [2] Ante est enim inspicias aetatis demonstrationem, an hominem iam Christum exhibere possit, nedum imperatorem. Scilicet vagitu ad arma esset convocaturus infans, et signa 
belli non tuba sed crepitacillo daturus, nec ex equo vel de curru 
vel de muro, sed de nutricis aut gerulae suae collo sive dorso 
hostem destinaturus, atque ita Damascum et Samariam pro 
mammillis subacturus? [3] Aliud est si penes Ponticos barbariae 
gentis infantes in proelium erumpunt, credo ad solem uncti prius, 
dehinc pannis armati et butyro stipendiati, qui ante norint lanceare quam lancinare. Enimvero si nusquam hoc natura concedit, 
ante militare quam vivere, ante virtutem Damasci sumere quam 
patris et matris vocabulum nosse, sequitur ut figurata pronuntiatio videatur. Sed et virginem, inquit, parere natura non patitur, 
et tamen creditur prophetae. Et merito. [4] Praestruxit enim fidem 
incredibili rei, rationem edendo, quod in signo esset futura. 
Propterea, inquit, dabit vobis dominus signum: Ecce virgo concipiet in utero et pariet filium. Signum autem a deo, nisi novitas 
aliqua monstruosa, iam signum non fuisset. Denique et
Iudaei, 
si quando ad nos deiciendos mentiri audent, quasi non virginem 
 [5] sed iuvenculam concepturam et parituram scriptura contineat, 
hinc revincuntur quod nihil signi videri possit res cotidiana, 
iuvenculae scilicet praegnatus et partus. In signum ergo disposita 
virgo et mater merito creditur, infans vero bellator non aeque. 
Non enim et hic signi ratio versatur. Sed signo nativitatis novae 
adscripto exinde post signum alius ordo iam infantis edicitur, 
mel et butyrum manducaturi. [6] Nec hoc utique in signum est, 
malitiae non assentaturi, et hoc enim infantiae est, sed
accepturi 
virtutem Damasci et spolia Samariae adversus regem Assyriorum. 
Serva modum aetatis et quaere sensum praedicationis, immo 
redde evangelio veritatis quae posterior detraxisti, et tam intellegitur prophetia quam renuntiatur expuncta. Maneant autem 
orientales illi Magi in infantia Christum recentem auro et ture 
munerantes, et acceperit infans virtutem Damasci sine proelio et 
armis. [7] Nam praeter quod omnibus notum est, orientis virtutem, 
id est vim et vires, auro et odoribus pollere solitam, certe est 
creatori virtutem ceterarum quoque gentium aurum constituere, 
sicut per Zachariam, Et Iudas praetendet apud Hierusalem et 
congregabit omnem valentiam populorum per circuitum, aurum 
et argentum. [8] De illo autem tunc auri munere etiam David, Et 
dabitur illi ex auro Arabiae; et rursus, Reges Arabum et Saba 
munera offerent illi. Nam et Magos reges habuit fere oriens, et 
Damascus Arabiae retro deputabatur, antequam transcripta esset 
in Syrophoenicen ex distinctione Syriarum, cuius tunc virtutem 
Christus accepit, accipiendo insignia eius, aurum scilicet et odores; 
spolia autem Samariae ipsos Magos, qui cum illum cognovissent 
et muneribus honorassent et genu posito adorassent quasi deum 
et regem sub testimonio indicis et ducis stellae, spolia sunt facti 
Samariae, id est idololatriae, credentes videlicet in Christum. 
 [9] Idololatriam enim Samariae nomine notavit, ut ignominiosae ob 
idololatriam, qua desciverat tunc a deo sub rege Hieroboam. Nec 
hoc enim novum est creatori, figurate uti translatione nominum 
ex comparatione criminum. Nam et archontas Sodomorum 
appellat archontas Iudaeorum, et populum ipsum populum 
Gomorrae vocat. Et idem alibi, Pater inquit tuus Amorraeus et 
mater tua Cethea, ob consimilem impietatem; quos aliquando 
etiam suos filios dixerat, Filios generavi et exaltavi. [10] Sic et 
Aegyptus nonnunquam totus orbis intellegitur apud illum, superstitionis et maledictionis elogio. Sic et Babylon etiam apud Ioannem nostrum Romanae urbis figura est, proinde magnae et regno 
superbae et sanctorum dei debellatricis. Hoc itaque usu Magos 
quoque Samaritarum appellatione titulavit, despoliatos quod 
habuerant cum Samaritis, ut diximus, idololatriam. Adversus 
regem autem Assyriorum adversus Herodem intellege, cui utique 
adversati sunt Magi tunc non renuntiando de Christo, quem 
intercipere quaerebat.
 
 14.  [1] Adiuvabitur haec nostra interpretatio, dum et alibi bellatorem 
existimans Christum ob armorum quorundam vocabula et eiusmodi verba, ex reliquorum quoque sensuum comparatione convinceris. Accingere, inquit David, ense super femur. Sed quid 
supra legis de Christo? Tempestivus decore praeter filios hominum, effusa est gratia in labiis tuis. [2] Rideo si, quem ad bellum 
ense cingebat, ei de tempestivitate decoris et labiorum gratia 
blandiebatur. Sic item subiungens, Et extende et prosperare et 
regna, adiecit propter veritatem et lenitatem et iustitiam. Quis 
enim &lt;ea&gt; ense operabitur, et non contraria potius,
dolum et 
asperitatem et iniustitiam, propria scilicet negotia proeliorum? 
Videamus ergo an alius sit ensis ille, cuius alius est actus. [3] Nam 
et apostolus Ioannes in Apocalypsi ensem describit ex ore dei 
prodeuntem bis acutum, praeacutum, quem intellegi oportet 
sermonem divinum, bis acutum, duobus testamentis legis et 
evangelii, acutum sapientia, infestum diabolo, armantem nos 
adversus hostes spiritales nequitiae et concupiscentiae omnis, 
amputantem etiam a carissimis ob dei nomen. [4] Quodsi Ioannem 
agnitum non vis, habes communem magistrum Paulum, praecingentem lumbos nostros veritate et lorica iustitiae, et calciantem nos praeparationem evangelii pacis, non belli, adsumerc 
iubentem scutum fidei, in quo possimus omnia diaboli ignita tela 
extinguere, et galeam salutaris, et gladium spiritus, quod est, 
inquit, dei sermo. [5] Hanc et dominus ipse machaeram venit mittere 
in terram, non pacem. Si tuus Christus est, ergo et ipse bellator 
est. Si bellator non est, machaeram intentans allegoricam, licuit 
ergo et Christo creatoris in psalmo sine bellicis rebus ense sermonis 
praecingi figurato, cui supradicta tempestivitas congruat et gratia 
labiorum, quem tunc iam cingebatur super femur apud David, 
quandoque missurus in terram. [6] Hoc est enim quod ait, Et extende 
et prosperare et regna. Extendens sermonem in omnem terram 
ad universamm gentium vocationem, prosperaturus successu 
fidei, qua est receptus, et regnans exinde, qua mortem resurrectione devicit. Et deducet te, inquit, mirifice dextera tua, virtus 
scilicet gratiae spiritalis, qua Christi agnitio deducitur. [7] Sagittae 
tuae acutae, pervolantia ubique praecepta, et minae et traductiones cordis, compungentes et transfigentes conscientiam quamque. 
Populi sub te concident, utique adorantes. Sic bellipotens et 
armiger Christus creatoris, sic et nunc accipiens spolia, non solius 
Samariae, verum et omnium gentium. Agnosce et spolia figurata, 
cuius et arma allegorica didicisti. Figurate itaque et domino 
eiusmodi loquente et apostolo scribente non temere interpretationibus eius utimur, quarum exempla etiam adversarii admittunt, 
atque ita in tantum Esaiae erit Christus qui venit, in quantum 
non fuit bellator, quia non talis ab Esaia praedicatur.
 
 15.  [1] De quaestione carnis et per eam nativitatis et unius interim 
nominis Emmanuelis hucusque. De ceteris vero nominibus et inprimis Christi quid pars diversa respondebit? Si proinde commune est apud vos Christi nomen quemadmodum et dei, ut sicut 
utriusque dei filium Christum competat dici, sic utrumque patrem 
&lt;et&gt; dominum, certe ratio huic argumentationi
refragabitur. [2] Dei 
enim nomen quasi naturale divinitatis potest in omnes communicari quibus divinitas vindicatur, sicut et idolis, dicente apostolo, 
Nam et sunt qui dicuntur dii sive in caelo sive in terris. Christi 
vero nomen non ex natura veniens, sed ex dispositione, proprium 
eius efficitur a quo dispositum invenitur. Nec in communicationem 
alii deo subiacet, maxime aemulo et habenti suam dispositionem, 
cui et nomina privata debebit. [3] Quale est enim quod diversas 
dispositiones duorum commentati deorum societatem nominum 
admittunt in discordiam dispositionum, quando nulla magis probatio assisteret duorum et aemulorum deorum quam si in dispositione eorum etiam diversitas nominum inveniretur? Nullus enim 
status differentiarum nonnisi proprietatibus appellationum consignatur. [4] Quibus deficientibus si quando, nunc Graeca catachresis 
de alieno abutendo succurrit. Apud deum autem deficere, puto, 
nihil debet, nec de alieno instrui dispositiones eius. Quis hic deus 
est, qui filio quoque suo nomina a creatore vindicat, non dico 
aliena, sed vetera et vulgata quae vel sic non competerent deo 
novo et incognito? [5] Quomodo denique docet novam plagulam non 
adsui veteri vestimento, nec vinum novum veteribus utribus credi, 
adsutus ipse et indutus nominum senio? Quomodo abscidit 
evangelium a lege, tota lege vestitus, in nomine scilicet Christi? 
Quis illum prohibuit aliud vocari, aliud praedicantem aliunde 
venientem, cum propterea nec corporis susceperit veritatem ne 
Christus creatoris crederetur? [6] Vane autem noluit eum se videri 
quem voluit vocari, quando et si vere corporeus fuisset, magis 
Christus creatoris non videretur, si non vocaretur. At nunc substantiam respuit, cuius nomen accepit, etiam substantiam probaturus ex nomine. Si enim Christus unctus est, ungui utique 
corporis passio est. Qui corpus non habuit, ungui omnino non 
potuit; qui ungui omnino non potuit, Christus vocari nullo modo 
potuit. Aliud est si et nominis phantasma affectavit. [7] Sed quomodo, 
inquit, irreperet in Iudaeorum fidem, nisi per sollemne apud eos 
et familiare nomen? Inconstantem aut subdolum deum narras; 
aut diffidentiae aut malitiositatis consilium est fallendo quid promovere. Multo liberius atque simplicius egerunt pseudoprophetae 
adversus creatorem in sui dei nomine venientes. Sed nec effectum 
consilii huius invenio, cum facilius aut suum crediderint Christum 
aut planum potius aliquem quam alterius dei Christum, sicut 
evangelium probabit.
 
 16.  [1] Nunc si nomen Christi, ut sportulam furunculus, captavit, 
cur etiam Iesus voluit appellari, non tam expectabili apud Iudaeos 
nomine? Nec enim, si nos per dei gratiam intellectum consecuti 
sacramentorum eius hoc quoque nomen agnoscimus Christo 
destinatum, ideo et Iudaeis, quibus adempta est sapientia, nota 
erit res. Denique ad hodiernum Christum sperant, non Iesum, et 
Heliam potius interpretantur Christum quam Iesum. [2] Qui ergo et 
in eo nomine venit in quo Christus non praesumebatur, potuit in 
eo solo nomine venisse quod solum praesumebatur. Ceterum cum 
duo miscuit, speratum et insperatum, expugnatur utrumque 
consilium eius. Sive enim ideo Christus, ut interim quasi creatoris 
irreperet, obstrepit Iesus, quia non sperabatur Iesus in
Christo 
creatoris: sive &lt;ideo Iesus&gt; ut alterius haberetur, non
sinit Christus 
quia non alterius sperabatur Christus quam creatoris. [3] Quid 
horum constare possit ignoro. Constabit autem utrumque in 
Christo creatoris, in quo invenitur etiam Iesus. Quomodo, inquis ? 
Disce et hic cum partiariis erroris tui Iudaeis. Cum successor 
Moysi destinaretur Auses filius Nave, transfertur certe de pristino 
nomine et incipit vocari Iesus? [4] Certe, inquis. Hanc prius dicimus 
figuram futuri fuisse. Nam quia Iesus Christus secundum populum, quod sumus nos nati in saeculi desertis, introducturus erat 
in terram promissionis melle et lacte manantem, id est vitae 
aeternae possessionem, qua nihil dulcius, idque non per Moysen, 
id est non per legis disciplinam, sed per Iesum, per evangelii 
gratiam, provenire habebat, circumcisis nobis petrina acie, id est 
&lt;praeceptis&gt; Christi, [5] petra enim Christus,—ideo
is vir, qui in 
huius sacramenti imagines parabatur, etiam nominis dominici 
inauguratus est figura, Iesus cognominatus. Hoc nomen ipse 
Christus suum iam tunc esse testatus est cum ad Moysen loquebatur. Quis enim loquebatur, nisi spiritus creatoris, qui est 
Christus? Cum ergo mandato diceret populo, Ecce ego mitto 
angelum meum ante faciem tuam, qui te custodiat in via et 
introducat in terram quam paravi tibi, intende illi et exaudi eum, 
ne inobaudieris eum; non enim celabit te, quoniam nomen meum 
super illum est: angelum quidem eum dixit ob magnitudinem 
virtutum quas erat editurus, et ob officium prophetae, nuntiantis 
scilicet divinam voluntatem; Iesum autem ob nominis sui futuri 
sacramentum. [6] Identidem nomen suum confirmavit quod ipse ei 
indiderat, quia non angelum nec Ausen, sed Iesum eum iusserat 
exinde vocitari. Ergo si utrumque nomen competit in Christum 
creatoris, tanto utrumque non competit in Christum non creatoris, 
sicut nec reliquus ordo. Facienda est denique iam hinc inter nos 
certa ista et iusta praescriptio et utrique parti necessaria, qua 
determinatum sit nihil omnino commune esse debere alterius dei 
Christo cum Christo creatoris. [7] Nam et a vobis proinde diversitas 
defendenda est, sicut a nobis repugnanda est, quia nec vos probare 
poteritis alterius dei venisse Christum, nisi eum longe alium 
demonstraveritis a Christo creatoris, nec nos eum creatoris 
vindicare, nisi talem eum ostenderimus qualis constituitur a 
creatore. De nominibus iam obduximus. Mihi vindico Christum, 
mihi defendo Iesum.
 
 17.  [1] Reliquum ordinem eius cum scripturis conferamus. Quodcunque illud corpusculum sit, quoniam habitum et quoniam conspectum fuit, si inglorius, si ignobilis, si inhonorabilis, meus erit 
Christus, talis enim habitu et aspectu annuntiabatur. Adest rursus 
Esaias: Annuntiavimus, inquit, coram ipso: velut puerulus, velut 
radix in terra sitienti, et non est species eius neque gloria, et 
vidimus eum, et non habebat speciem neque decorem, sed species 
eius inhonorata, deficiens citra omnes homines. Sicut et supra 
patris ad filium vox, Quemadmodum expavescent multi super 
te, sic sine gloria erit ab hominibus forma tua. [2] Nam etsi
tempestivus 
decore apud David supra filios hominum, sed in allegorico illo 
statu gratiae spiritalis, cum accingitur ense sermonis, qui vere 
species et decor et gloria ipsius est. [3] Ceterum habitu incorporabili 
apud eundem prophetam vermis etiam et non homo, ignominia 
hominis et nullificamen populi. Neque interiorem qualitatem 
eius eiusmodi annuntiat. Si enim plenitudo in illo spiritus constitit, agnosco virgam de radice Iesse. Flos eius meus erit Christus, 
in quo requievit secundum Esaiam spiritus sapientiae et intellectus, 
spiritus consilii et vigoris, spiritus agnitionis et pietatis, spiritus 
timoris dei. [4] Neque enim ulli hominum diversitas spiritalium 
documentorum competebat nisi in Christum, flori quidem ob 
gratiam spiritus adaequatum, ex stirpe autem Iesse deputatum, 
per Mariam inde censendum. Expostulo autem de proposito: si 
das ei omnis humilitatis et patientiae et tranquillitatis intentionem, et ex his Esaiae erit Christus--homo in plaga et sciens 
ferre imbecillitatem, qui tanquam ovis ad victimam adductus 
est, et tanquam agnus ante tondentem non aperuit os, qui neque 
contendit neque clamavit, nec audita est foris vox eius, qui 
arundinem contusam, id est quassam Iudaeorum fidem, non 
comminuit, qui linum ardens, id est momentaneum ardorem 
gentium, non extinxit--non potest alius esse quam qui praedicebatur. [5] Oportet actum eius ad scripturarum regulam recognosci, 
duplici, nisi fallor, operatione distinctum, praedicationis et 
virtutis. Sed de utroque titulo sic disponam, ut, quoniam ipsum 
quoque Marcionis evangelium discuti placuit, de speciebus 
doctrinarum et signorum illuc differamus, quasi in rem praesentem: hic autem generaliter expungamus ordinem coeptum, 
docentes praedicatorem interim annuntiari Christum per Esaiam: 
Quis enim, inquit, in vobis, qui deum metuit et exaudiet vocem 
filii eius? Item medicatorem: Ipse enim, inquit, imbecillitates 
nostras abstulit, et languores portavit.
 
 18.  [1] De exitu plane, puto, diversitatem temptatis inducere, 
negantes passionem crucis in Christum creatoris praedicatam, et 
argumentantes insuper non esse credendum ut in id genus mortis 
exposuerit creator filium suum quod ipse maledixerat. Maledictus, 
inquit, omnis qui pependerit in ligno. Sed huius maledictionis 
sensum differo, dignae sola praedicatione crucis, de qua nunc 
maxime quaeritur, quia et alias antecedit rerum probatio rationem. 
De figuris prius edocebo. [2] Et utique vel maxime sacramentum 
istud figurari in praedicatione oportebat, quanto incredibile, 
tanto magis scandalo futurum si nude praedicaretur, quantoque 
magnificum, tanto magis obumbrandum, ut difficultas intellectus 
gratiam dei quaereret. Itaque inprimis Isaac, cum a patre in 
hostiam deditus lignum sibi ipse portaret, Christi exitum iam 
tunc denotabat, in victimam concessi a patre et lignum passionis 
suae baiulantis. [3] Ioseph et ipse Christum figuraturus (nec
hoc 
solo, ne demorer cursum, quod persecutionem a fratribus passus 
est ob dei gratiam, sicut et Christus a Iudaeis carnaliter fratribus) 
cum benedicitur a patre etiam in haec verba, Tauri decor eius, 
cornua unicornis cornua eius, in eis nationes ventilabit pariter 
ad summum usque terrae: non utique rhinoceros destinabatur 
unicornis nec minotaurus bicornis, sed Christus in illo significabatur, taurus ob utramque dispositionem, aliis ferus ut iudex, aliis 
mansuetus ut salvator, cuius cornua essent crucis extima. [4] Nam 
et in antenna, quae crucis pars est, extremitates cornua vocantur; 
unicornis autem medius stipitis palus. Hac denique virtute crucis 
et hoc naore cornutus universas gentes et nunc ventilat per fidem, 
auferens a terra in caelum, et tunc per iudicium ventilabit, 
deiciens de caelo in terram. [5] Idem erit et alibi taurus apud eandem 
scripturam, cum Iacob in Simeonem et Levi, id est in scribas et 
pharisaeos (ex illis enim deducitur census istorum) spiritaliter 
interpretatur: Simeon et Levi perfecerunt iniquitatem ex sua 
haeresi, qua scilicet Christum sunt persecuti; in concilium eorum 
ne venerit anima mea, et in stationem eorum ne incubuerint 
iecora mea, quia in indignatione sua interfecerunt homines, id 
est prophetas, et in concupiscentia sua ceciderunt nervos tauro, 
id est Christo, quem post necem prophetarum suffigendo, &lt;in&gt; nervos utique eius clavis desaevierunt. Ceterum vanum, si post 
homicidia alicuius bovis illis exprobrat carnificinam. [6] Iam vero 
Moyses, quid utique tunc tantum, cum Iesus adversus Amalech 
proeliabatur, expansis manibus orabat residens, quando in rebus 
tam attonitis magis utique genibus depositis et manibus caedentibus pectus et facie humi volutante orationem commendare 
debuisset, nisi quia illic, ubi nomen domini dimicabat dimicaturi 
quandoque adversus diabolum, crucis quoque erat habitus necessarius, per quam Iesus victoriam esset relaturus? [7] Idem rursus 
Moyses, post interdictam omnis rei similitudinem, cur aereum 
serpentem ligno impositum pendentis habitu in spectaculum 
salutare proposuit? An et hic dominicae crucis vim intentabat, qua 
serpens diabolus publicabatur, et laeso cuique a spiritalibus 
colubris, intuenti tamen et credenti in eam, sanitas morsuum 
peccatorum et salus exinde praedicabatur?
 
 19.  [1] Age nunc, si legisti penes David, Dominus regnavit a ligno, 
expecto quid intellegas. Nisi forte lignarium aliquem regem significari Iudaeorum, et non Christum, qui exinde a passione ligni 
superata morte regnavit. Etsi enim mors ab Adam regnavit usque 
ad Christum, cur Christus non regnasse dicatur a ligno, ex quo 
crucis ligno mortuus regnum mortis exclusit? [2] Proinde et Esaias, 
Quoniam, inquit, puer est natus nobis. Quid novi, si non de filio 
dei dicit? Et datus est nobis cuius imperium factum est super 
humerum ipsius. Quis omnino regum insigne potestatis suae humero praefert, et non aut capite diadema aut manu sceptrum aut 
aliquam propriae vestis notam? [3] Sed solus novus rex novorum 
aevorum Christus Iesus novae gloriae et potestatem et sublimitatem suam humero extulit, crucem scilicet, ut secundum superiorem 
prophetiam exinde dominus regnaret a ligno. Hoc lignum et Hieremias tibi insinuat, dicturis praedicans Iudaeis, Venite, iniciamus 
lignum in panem eius, utique in corpus. [4] Sic enim deus in evangelio quoque vestro revelavit, panem corpus suum appellans, ut 
et hinc iam eum intellegas corporis sui figuram pani dedisse, 
cuius retro corpus in panem prophetes figuravit, ipso domino hoc 
sacramentum postea interpretaturo. [5] Si adhuc quaeris dominicae 
crucis praedicationem, satis iam tibi potest facere vigesimus primus psalmus, totam Christi continens passionem, canentis iam 
tunc gloriam suam: Foderunt, inquit, manus meas et pedes, quae 
propria atrocitas crucis. Et rursus, cum auxilium patris implorat, 
Salvum, inquit, fac me ex ore leonis, utique mortis, et de cornibus 
unicornis humilitatem, [6] de apicibus scilicet crucis, ut supra ostendimus. Quam crucem nec ipse David passus est, nec ullus rex 
Iudaeorum, ne putes alterius alicuius prophetari passionem quam 
eius qui solus a populo tam insigniter crucifixus est. Nunc et si 
omnes istas interpretationes respuerit et irriserit haeretica duritia, 
concedam illi nullam Christi crucem significatam a creatore, 
quia nec ex hoc probabit alium esse qui crucifixus est: [7] nisi forte 
ostenderit hunc exitum eius a suo deo praedicatum, ut diversitas 
passionum, ac per hoc etiam personarum, ex diversitate praedicationum vindicetur. Ceterum nec ipso Christo eius praedicato, 
nedum cruce ipsius, sufficit in meum Christum solius mortis prophetia. Ex hoc enim quod non est edita qualitas mortis, potuit 
et per crucem evenisse, tunc alii deputanda si in alium fuisset 
praedicatum. [8] Nisi si nec mortem volet Christi mei prophetatam, 
quo magis erubescat, si suum quidem Christum mortuum annuntiat, quem negat natum, meum vero mortalem negat, quem 
nascibilem confitetur. Et mortem autem et sepulturam et resurrectionem Christi mei una voce Esaiae volo ostendere dicentis, 
Sepultura eius sublata de medio est. [9] Nec sepultus enim esset nisi 
mortuus, nec sepultura eius sublata de medio nisi per resurrectionem. Denique subiecit, Propterea ipse multos haereditati 
habebit et multorum dividet spolia, pro eo quod tradita est 
anima eius in mortem. Ostensa est enim causa gratiae huius, pro 
iniuria scilicet mortis repensandae. Pariter ostensum est haec 
illum [propter mortem consecuturum,] post mortem utique per 
resurrectionem consecuturum.
 
 20.  [1] Sufficit hucusque de his interim ordinem Christi decucurrisse, 
quo talis probatus qualiter annuntiabatur non alius haberi debeat quam qui talis annuntiabatur, ut iam ex ista consonantia 
rerum eius et scripturarum creatoris illis etiam restituenda sit 
fides ex praeiudicio maioris partis quae ad diversas sententias 
vel in dubium deducuntur vel negantur. Amplius nunc superstruimus ea quoque paria ex scripturis creatoris quaequae post 
Christum futura praecinebantur. [2] Nec enim dispositio expuncta 
inveniretur, si non ille venisset post quem habebat evenire. Aspice 
universas nationes de voragine erroris humani exinde emergentes 
ad deum creatorem, ad deum Christum, et, si audes, nega prophetatum. [3] Sed statim tibi in psalmis promissio patris
occurret: 
Filius meus es tu, ego hodie generavi te: postula a me, et dabo tibi 
gentes haereditatem tuam et possessionem tuam terminos terrae. 
Nec poteris magis David filium eius vindicare quam Christum, 
aut terminos terrae David potius promissos qui intra unicam 
Iudaeorum gentem regnavit, quam Christo qui totum iam orbem 
evangelii sui fide cepit. [4] Sic et per Esaiam: Ecce dedi te in dispositionem generis, in lucem nationum, aperire oculos caecorum, 
utique errantium, exsolvere de vinculis vinctos, id est de delictis 
liberare, et de cella carceris, id est mortis, sedentes in tenebris, 
ignorantiae scilicet. [5] Quae si per Christum eveniunt, non in alium 
erunt prophetata quam per quem eveniunt. Item alibi: Ecce 
testimonium eum nationibus posui, principem et imperantem 
nationibus; nationes, quae te non sciunt, invocabunt te, et populi 
confugient ad te. Nec enim haec in David interpretaberis, quia 
praemisit, Et disponam vobis dispositionem aeternam, religiosa 
et fidelia David. [6] Atquin hinc magis Christum intellegere debebis 
ex David deputatum carnali genere ob Mariae virginis censum. 
De hoc enim promisso iuratur in psalmo ad David, Ex fructu 
ventris tui collocabo super thronum tuum. Quis iste venter est? 
Ipsius David? Utique non. Neque enim pariturus esset David. 
 [7] Sed nec uxoris eius. Non enim dixisset, Ex fructu ventris tui, sed 
potius, Ex fructu ventris uxoris tuae. Ipsius autem dicendo ventrem 
superest ut aliquem de genere eius ostenderit cuius ventris futurus 
esset fructus caro Christi, quae ex utero Mariae floruit. Ideoque 
et fructum ventris tantum nominavit, ut proprie ventris, quasi 
solius ventris, non etiam viri, et ipsum ventrem ad David redegit, 
ad principem generis et familiae patrem. [8] Nam quia viro deputare 
non poterat virginis eum ventrem, patri deputavit. Ita quae in 
Christo nova dispositio invenitur hodie, haec erit quam tunc 
creator pollicebatur, religiosa et fidelia David appellans, quae 
erant Christi, quia Christus ex David: immo ipsa erit caro
eius 
religiosa et fidelia David, iam sancta religione et fidelis ex resurrectione. Nam et Nathan propheta in prima Basiliarum professionem ad David facit semini eius, quod erit, inquit, ex
ventre 
ipsius. Hoc si in Salomonem simpliciter edisseres, risum mihi 
incuties: videbitur enim David peperisse Salomonem. An et hic 
Christus significatur, ex eo ventre semen David qui esset ex 
David, id est Mariae? [9] Quia et aedem dei magis Christus aedificaturus esset, hominem scilicet sanctum, in quo potiore templo 
inhabitaret dei spiritus, et in dei filium magis Christus habendus 
esset quam Salomon filius David. Denique et thronus in aevum 
et regnum in aevum magis Christo competit quam Salomoni, 
temporali scilicet regi. Sed et a Christo misericordia dei non 
abscessit, Salomoni vero etiam ira dei accessit post luxuriam et 
idololatriam. [10] Suscitavit enim illi Satan hostem Idumaeum. Cum 
ergo nihil horum competat in Salomonem, sed in Christum, certa 
erit ratio interpretationum nostrarum, ipso etiam exitu rerum probante quas in Christum apparet praedicatas. Et ita in hoc erunt 
sancta et fidelia David. Hunc deus testimonium nationibus posuit, 
non David; principem et imperantem nationibus, non David, qui 
soli Israeli imperavit. Christum hodie invocant nationes quae eum 
non sciebant, et populi ad Christum hodie confugiunt, quem 
retro ignorabant. Non potest futurum dici quod vides fieri.
 
 21.  [1] Sic nec illam iniectionem tuam potes sistere ad differentiam 
duorum Christorum, quasi Iudaicus quidem Christus populo soli 
ex dispersione redigendo destinetur a creatore, vester vero omni 
humano generi liberando collatus sit a deo optimo, cum postremo 
priores inveniantur Christiani creatoris quam Marcionis, exinde 
vocatis omnibus populis in regno eius ex quo deus regnavit a 
ligno, nullo adhuc Cerdone, nedum Marcione. [2] Sed et revictus de 
nationum vocatione convertere iam in proselytos. Quaeris qui de 
nationibus transeant ad creatorem, quando et proselyti diversae et 
propriae condicionis seorsum a propheta nominentur: Ecce, inquit 
Esaias, proselyti per me accedent ad te, ostendens ipsos quoque 
proselytos per Christum accessuros ad deum. Et nationes, quod 
sumus nos, proinde suam habebant nominationem sperantes 
in Christum: Et in nomine, inquit, eius nationes sperabunt. 
 [3] Proselyti autem, quos in nationum praedicatione substituis, non in 
Christi nomine sperare solent, sed in Moysi ordine, a quo institutio 
illorum est. Ceterum allectio nationum a novissimis diebus exorta 
est. Iisdem verbis Esaias, Et erit, inquit, in novissimis diebus 
manifestus mons domini, utique sublimitas dei, et aedes dei super 
summos montes, utique Christus, catholicum dei templum, in quo 
deus colitur, constitutum super omnes eminentias virtutum et potestatum: et venient ad eum universae nationes, et ibunt multi et 
dicent, Venite, ascendamus in montem domini et in aedem dei 
Iacob, et annuntiabit nobis viam suam, et incedemus in ea: ex 
Sion enim exibit lex, et sermo domini ex Hierusalem. Haec erit 
via novae legis evangelium, et novi sermonis in Christo, iam non 
in Moyse. Et iudicabit inter nationes, de errore scilicet earum: 
et revincet populum amplum, ipsorum inprimis Iudaeorum et 
proselytorum: et concident machaeras suas in aratra et sibynas in 
falces, id est animorum nocentium et linguarum infestarum et 
omnis malitiae atque blasphemiae ingenia convertent in studia 
modestiae et pacis: et non accipiet gens super gentem machaeram, 
utique discordiae: et non discent amplius bellare, id est inimicitias 
perficere, ut et hic discas Christum non bellipotentem, sed paciferum repromissum. [4] Haec aut prophetata nega, cum coram videntur, aut adimpleta, cum leguntur, aut si non negas utrumque, in 
eo erunt adimpleta in quem sunt prophetata. Inspice enim 
adhuc etiam ipsum introgressum atque decursum vocationis in 
nationes a novissimis diebus adeuntes ad deum creatorem, non in 
proselytos, quomm a primis magis diebus allectio est. Etenim fidem 
istam apostoli induxerunt.
 
 22.  [1] Habes et apostolorum opus praedicatum: Quam tempestivi 
pedes evangelizantium pacem, evangelizantium bona, non bellum 
nec mala. Respondit et psalmus, In omnem terram exivit sonus 
eorum et in terminos terrae voces eorum, circumferentium scilicet 
legem ex Sion profectam et sermonem domini ex Hierusalem, ut 
fieret quod scriptum est, Longe quique a iustitia mea appropinquaverunt iustitiae meae et veritati. [2] Cum huic negotio accingerentur apostoli, renuntiaverunt presbyteris et archontibus et 
sacerdotibus Iudaeorum. An non vel maxime, inquit, ut alterius 
dei praedicatores? Atquin ipsius eiusdem cuius scripturam cum 
maxime implebant. Divertite, divertite, inclamat Esaias, excedite 
illinc, et immundum ne attigeritis, blasphemiam scilicet in 
Christum: excedite de medio eius, utique synagogae; separamini, 
qui dominica vasa portatis. [3] Iam enim secundum supra
scripta 
revelaverat dominus brachio suo sanctum, id est virtute sua 
Christum coram nationibus, ut viderint universae nationes et 
summa terrae salutem quae erat a deo. Sic et ab ipso Iudaismo 
divertentes, cum legis obligamenta et onera evangelica iam libertate mutarent, psalmum exsequebantur: Disrumpamus vincula 
eorum et abiciamus a nobis iugum eorum; postea certe quam 
tumultuatae sunt gentes et populi meditati sunt inania; astiterunt 
reges terrae, et principes congregati sunt in unum adversus dominum et adversus Christum eius. [4] Quae dehinc passi sunt apostoli? 
Omnem, inquis, iniquitatem persecutionum, ab hominibus scilicet 
creatoris, ut adversarii eius quem praedicabant. Et quare creator, 
si adversarius erat Christi, non modo praedicat hoc passuros 
apostolos eius, verum et exprobrat? [5] Nam neque praedicaret 
alterius dei ordinem, quem ignorabat ut vultis, neque exprobrasset quod ipse curasset: Videte quomodo perit iustus, nec 
quisquam excipit corde, et viri iusti auferantur, nec quisquam 
animadvertit: a persona enim iniustitiae sublatus est iustus. Quis, 
nisi Christus? Venite, inquiunt, auferamus iustum, quia inutilis 
est nobis. Praemittens itaque, et subiungens proinde, passum 
etiam Christum, aeque iustos eius eadem passuros tam apostolos 
quam et deinceps omnes fideles prophetavit, signatos illa nota 
scilicet de qua Ezechiel: Dicit dominus ad me, Pertransi in medio 
portae in media Hierusalem, et da signum Tau in frontibus 
virorum. [6] Ipsa est enim littera Graecorum Tau, nostra autem T, 
species crucis, quam portendebat futuram in frontibus nostris 
apud veram et catholicam Hierusalem, in qua fratres Christi, 
filios scilicet dei, gloriam patri deo relaturos psalmus vigesimus 
primus canit ex persona ipsius Christi ad patrem: Enarrabo 
nomen tuum fratribus meis, in medio ecclesiae hymnum tibi 
dicam. Quod enim in nomine et spiritu ipsius hodie fieri habebat, 
merito a se futurum praedicabat. Et paulo infra: A te laus mihi 
in ecclesia magna. Et in sexagesimo septimo: In ecclesiis benedicite dominum deum; ut pariter concurreret et Malachiae prophetia: Non est voluntas mea, dicit dominus, et sacrificia vestra non 
accipiam; quoniam ab ortu solis usque in occasum nomen meum 
glorificatum est in nationibus, et in omni loco sacrificium
nomini 
meo offertur, et sacrificium mundum, gloriae scilicet relatio et 
benedictio et laus et hymni. [7] Quae omnia cum in te quoque 
deprehendantur, et signaculum frontium et ecclesiarum sacramenta et munditiae sacrificiorum, debes iam erumpere uti dicas 
spiritum creatoris tuo Christo prophetasse.
 
 23.  [1] Nunc, quia cum Iudaeis negas venisse Christum eorum, 
recognosce et exitum ipsorum quem post Christum relaturi praedicabantur, ob impietatem qua eum et despexerunt et interemerunt. 
Primum enim ex die qua secundum Esaiam proiecit homo aspernamenta sua aurea et argentea, quae fecerunt adorandis vanis et 
nocivis, id est ex quo genus hominum dilucidata per Christum 
veritate idola proiecit, vide an quod sequitur expunctum sit: [2] Abstulit enim dominus sabaoth a Iudaea et ab Hierusalem inter cetera 
et prophetam et sapientem architectum, spiritum scilicet sanctum, 
qui aedificat ecclesiam, templum scilicet et domum et civitatem 
dei. Nam exinde apud illos destitit dei gratia, et mandatum est 
nubibus ne pluerent imbrem super vineam Sorech, id est caelestibus beneficiis ne provenirent domui Israelis. [3] Fecerat enim spinas, 
ex quibus dominum coronaverat, et non iustitiam, sed clamorem, 
quo in crucem eum extorserat. Et ita subtractis charismatum 
roribus lex et prophetae usque ad Ioannem. Dehinc cum ea 
perseverantia furoris et nomen domini per ipsos blasphemaretur, 
sicut scriptum est: Propter vos blasphematur nomen meum in 
nationibus (ab illis enim coepit infamia), et tempus medium a 
Tiberio usque ad Vespasianum non paenitentiam intellexissent, 
facta est terra eorum deserta, civitates eorum exustae, regionem 
eorum sub ipsorum conspectu extranei devorant, derelicta filia 
Sion, et tanquam specula in vinea vel in cucumerario casula, ex 
quo scilicet Israel dominum non cognovit, et populus eum non 
intellexit, sed dereliquit, et in indignationem provocavit sanctum 
Israelis. [4] Sic et machaerae condicionalis comminatio, Si nolueritis nec audieritis me, machaera vos comedet, probavit Christum 
fuisse quem non audiendo perierunt. Qui et in psalmo quinquagesimo octavo dispersionem eis postulat a patre: Disperge eos in 
virtute tua. Qui et rursus per Esaiam in exustionem eorum perorans, Propter me haec, inquit, facta sunt vobis, in anxietate 
dormietis. [5] Satis vane, si haec non propter eum passi sunt qui 
propter se passuros pronuntiarat, sed propter Christum dei 
alterius. Atquin Christum, inquam, alterius dei dicitis a creatoris 
virtutibus et potestatibus, ut ab aemulis, in crucem actum. Sed 
ecce defensus ostenditur a creatore, et dati sunt pessimi pro sepultura eius, qui scilicet subreptam eam asseveraverant, et
locupletes 
pro morte eius, qui scilicet et a Iuda traditionem redemerant, 
et a militibus falsum testimonium cadaveris subrepti. [6] Igitur 
aut non propter illum acciderunt ista Iudaeis--sed revinceris 
conspirante et sensu scripturarum cum exitu rerum et ordine 
temporum--aut si propter illum acciderunt, non potuit creator 
ulcisci nisi suum Christum, remuneraturus potius Iudam si 
adversarium domini sui peremissent. Certe si nondum venit 
Christus creatoris, propter quem haec passuri praedicantur, cum 
venerit ergo, patientur. Et ubi tunc filia Sion derelinquenda, quae 
nulla hodie est? [7] Ubi civitates exurendae, quae iam in tumulis? 
Ubi dispersio gentis, quae iam extorris? Redde statum Iudaeae, 
quem Christus creatoris inveniat, et alium contende venisse. Iam 
vero quale est ut per caelum suum admiserit quem in terra sua 
esset interempturus, honestiore et gloriosiore regni sui regione 
violata, ipsa aula sua et arce calcata? An hoc magis affectavit? 
Plane deus zelotes, tamen vicit. Erubesce, qui victo deo credis. 
Quid sperabis ab eo qui se protegere non valuit? Aut enim per 
infirmitatem oppressus est a virtutibus et hominibus creatoris, aut 
per malitiositatem, ut tantum illis sceleris patientia infigeret.
 
 24.  [1] Immo, inquis, spero ab illo, quod et ipsum faciat ad testimonium diversitatis, regnum dei aeternae et caelestis possessionis. 
Ceterum vester Christus pristinum statum Iudaeis pollicetur ex 
restitutione terrae, et post decursum vitae apud inferos in sinu 
Abrahae refrigerium. Deum optimum, si reddit placatus quod et 
abstulerat iratus! O deum tuum, qui et caedit et sanat, condit 
mala et facit pacem! O deum etiam ad inferos usque misericordem! 
 [2] Sed de sinu Abrahae suo tempore. De restitutione vero Iudaeae, 
quam et ipsi Iudaei ita ut describitur sperant locorum et regionum 
nominibus inducti, quomodo allegorica interpretatio in Christum 
et in ecclesiam et habitum et fructum eius spiritaliter competat 
et longum est persequi et in alio opere digestum, quod inscribimus 
DE SPE FEDELIUM, et in praesenti vel eo otiosum quia non de terrena 
sed de caelesti promissione sit quaestio. [3] Nam et confitemur in 
terra nobis regnum repromissum, sed ante caelum, sed alio statu, 
utpote post resurrectionem, in mille annos in civitate divini operis 
Hierusalem caelo delata, quam et apostolus matrem nostram 
sursum designat: et politeuma nostrum, id est municipatum, in 
caelis esse pronuntians alicui utique caelesti civitati eum deputat. 
 [4] Hanc et Ezechiel novit, et apostolus Ioannes vidit: et qui apud 
fidem nostram est novae prophetiae sermo testatur, ut etiam 
effigiem civitatis ante repraesentationem eius conspectui futuram 
in signum praedicarit. Denique proxime expunctum est orientali 
expeditione. Constat enim ethnicis quoque testibus in Iudaea per 
dies quadraginta matutinis momentis civitatem de caelo pependisse, omni moeniorum habitu evanescente de profectu diei, et 
alias de proximo nullam. [5] Hanc dicimus excipiendis resurrectione 
sanctis et refovendis omnium bonorum utique spiritalium copia 
in compensationem eorum quae in saeculo vel despeximus vel 
amisimus a deo prospectam. Siquidem et iustum et deo dignum 
illic quoque exultare famulos eius ubi sunt et afflicti in nomine 
ipsius. Haec ratio regni caelestis, [6] post cuius mille annos, intra 
quam aetatem concluditur sanctorum resurrectio pro meritis 
maturius vel tardius resurgentium, tunc et mundi destructione 
et iudicii conflagratione commissa demutati in atomo in angelicam substantiam, scilicet per illud incorruptelae superindumentum, transferemur in caeleste regnum, de quo nunc sic ideo 
retractatur, quasi non praedicato apud creatorem, ac per hoc 
alterius dei Christum probante, a quo primo et solo sit revelatum. 
 [7] Disce iam hinc illud et praedicatum a creatore et sine praedicatione credendum apud creatorem. Quid tibi videtur? cum 
Abrahae semen, post primam promissionem qua in multitudinem 
arenae repromittitur, ad instar quoque stellarum destinatur, 
nonne et terrenae et caelestis dispositionis auspicia sunt? Cum 
Isaac benedicens Iacob filium suum, Det ait tibi deus de rore 
caeli et de opimitate terrae, nonne utriusque indulgentiae 
exempla sunt? [8] Denique animadvertenda est hic etiam structura 
benedictionis ipsius. Nam circa Iacob, qui quidem posterioris et 
praelatioris populi figura est, id est nostri, prima promissio caelestis est roris, secunda terrenae opimitatis. Nos enim primo ad 
caelestia invitamur, cum a saeculo avellimur, et ita postea invenimur etiam terrena consecuturi. Et evangelium vestrum quoque habet, Quaerite primum regnum dei, et haec adicientur 
vobis. [9] Ceterum ad Esau promittit benedictionem terrenam
et 
subicit caelestem, De opimitate terrae, dicens, erit inhabitatio 
tua et a rore caeli. Iudaeorum enim dispositio in Esau, priorum 
natu et posteriorum affectu filiorum, a terrenis bonis imbuta per 
legem, postea ad caelestia per evangelium credendo deducitur. 
Cum vero Iacob somniat scalas obfirmatas in terra ad caelum et 
angelos alios ascendentes et alios descendentes, innixum desuper 
dominum, temere, si forte, interpretabimur scalis his iter ad 
caelum demonstrari, quo alii perveniant, unde alii decidant, 
domini constitutum esse iudicio.  [10] Cur autem, ut
evigilavit et 
primum loci horrore concussus est, convertitur ad interpretationem somnii? Cum enim dixisset, Quam terribilis est locus 
iste! Non est, inquit, aliud, sed aedes dei, et haec porta caeli. 
Christum dominum enim viderat, templum dei et portam eundem, per quem aditur caelum. Et utique portam caeli non nominasset, si caelum non aditur apud creatorem. Sed est et porta 
quae recipit, et &lt;via&gt; quae perducit, strata iam a
Christo. De quo 
Amos: Qui aedificat in caelum ascensum suum, utique non sibi 
soli, sed et suis, qui cum illo erunt. [11] Et circumdabis enim illos
tibi, 
inquit, tanquam ornamentum sponsae. Ita per illum ascensum ad 
caelestia regna tendentes miratur spiritus dicens, Volant velut 
qui sunt milvi, ut nubes volant, et velut pulli columbarum ad me, 
scilicet simpliciter ut columbae. Auferemur enim in nubes 
obviam domino, secundum apostolum (illo scilicet filio hominis 
veniente in nubibus, secundum Danielem), et ita semper cum 
domino erimus, eatenus dum et in terra et in caelo, qui ob utriusque promissionis ingratos ipsa etiam elementa testatur: Audi 
caelum et in aures percipe terra. [12] Et ego quidem,
etiam si nullam 
spei caelestis manum mihi totiens scriptura porrigente satis 
haberem huius quoque promissionis praeiudicium, quod iam 
terrenam gratiam teneam expectarem aliquid et de caelo, a deo 
caeli sicut et terrae; ita crederem Christum sublimiora pollicentem eius esse qui et humiliora promiserat, qui et experimenta 
maiorum de parvulis fecerat, qui hoc inauditi, si forte, regni 
praeconium soli Christo reservaverat, ut per famulos quidem 
terrena gloria, caelestis vero per ipsum deum
annuntiaretur. [13] At 
tu hinc quoque alium argumentaris Christum quod regnum novum 
annuntiet. Prius est aliquod exemplum indulgentiae proferas, ne 
merito dubitem de fide tantae promissionis quam sperandam dicis; 
immo ante omnia est ut, quem caelestia praedicas repromittere, 
aliquod caelum probes eius. At nunc vocas ad coenam, nec domum ostendis; allegas regnum, nec regiam monstras. An quia 
Christus tuus caeleste regnum repromittit non habens caelum, 
quomodo et hominem praestitit non habens carnem? O phantasma 
omne! O praestigia magnae etiam promissionis!
 
 
 
 Edited by Ernest Evans, 1972. Transcribed by Roger Pearse, 2002. 
 
 

 
  Tertullian Christian Latin The Latin Library The Classics Page