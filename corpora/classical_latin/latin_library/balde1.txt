Balde: Melancholia
		 

		 
		 
	 
	
 

 JACOB BALDE
 

 
MELANCHOLIA
 

 

 
Semper ego inclusus Germanae finibus orae 
in Bavara tellus senescam. 
Tristibus imperiis spatio retinemur in arcto 
et curtum male perdimus aevum. 
Atqui vincla licet rupto dissolvere nodo 
et clausas diducere turres: 
Graeculus effugiens aliquis Minoia regna 
ceratas sibi sumpserat alas. 
Sed neque fallaces ventos temptare necesse est 
lasuris super aequora pennis. 
Tota mihi quamvis adeo Germania carcer, 
deterius quoque carcere corpus, 
libera mens tamen est: ubi vult, habitatque volatque. 
In pelago non impedit Auster, 
in terris non tardat obex, transcendit et Alpes
nubiferas ac sidera pulsat. 
Accedit Phoebi donum, divina po&euml;sis. 
Hac fretus velocior Euro 
Euri nascentis patriam cunasque videbo, 
Aurorae rapiendus in ortum. 
 

 

 
 
 
	 Neo-Latin 
	 The Latin Library 
	 The Classics Page