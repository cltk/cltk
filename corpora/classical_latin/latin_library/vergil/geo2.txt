P. VERGILI MARONIS GEORGICON LIBER SECVNDVS
		 

		 
		 
	 
	
 

 P. VERGILI MARONIS GEORGICON LIBER SECVNDVS
 

 

 
 Hactenus aruorum cultus et sidera caeli; 
 nunc te, Bacche, canam, nec non siluestria tecum 
 uirgulta et prolem tarde crescentis oliuae. 
 huc, pater o Lenaee: tuis hic omnia plena 
 muneribus, tibi pampineo grauidus autumno    5 
 floret ager, spumat plenis uindemia labris; 
 huc, pater o Lenaee, ueni, nudataque musto 
 tinge nouo mecum dereptis crura coturnis. 
  Principio arboribus uaria est natura creandis. 
 namque aliae nullis hominum cogentibus ipsae    10 
 sponte sua ueniunt camposque et flumina late 
 curua tenent, ut molle siler lentaeque genistae, 
 populus et glauca canentia fronde salicta; 
 pars autem posito surgunt de semine, ut altae 
 castaneae, nemorumque Ioui quae maxima frondet    15 
 aesculus, atque habitae Grais oracula quercus. 
 pullulat ab radice aliis densissima silua, 
 ut cerasis ulmisque; etiam Parnasia laurus 
 parua sub ingenti matris se subicit umbra. 
 hos natura modos primum dedit, his genus omne    20 
 siluarum fruticumque uiret nemorumque sacrorum. 
 sunt alii, quos ipse uia sibi repperit usus: 
 hic plantas tenero abscindens de corpore matrum 
 deposuit sulcis, hic stirpes obruit aruo, 
 quadrifidasque sudes et acuto robore uallos.    25 
 siluarumque aliae pressos propaginis arcus 
 exspectant et uiua sua plantaria terra; 
 nil radicis egent aliae summumque putator 
 haud dubitat terrae referens mandare cacumen. 
 quin et caudicibus sectis (mirabile dictu)    30 
 truditur e sicco radix oleagina ligno; 
 et saepe alterius ramos impune uidemus 
 uertere in alterius, mutatamque insita mala 
 ferre pirum et prunis lapidosa rubescere corna. 
  Quare agite o proprios generatim discite cultus,    35 
 agricolae, fructusque feros mollite colendo, 
 neu segnes iaceant terrae. iuuat Ismara Baccho 
 conserere atque olea magnum uestire Taburnum. 
 tuque ades inceptumque una decurre laborem, 
 o decus, o famae merito pars maxima nostrae,    40 
 Maecenas, pelagoque uolans da uela patenti. 
 non ego cuncta meis amplecti uersibus opto, 
 non, mihi si linguae centum sint oraque centum, 
 ferrea uox. ades et primi lege litoris oram; 
 in manibus terrae. non hic te carmine ficto    45 
 atque per ambages et longa exorsa tenebo. 
  Sponte sua quae se tollunt in luminis oras, 
 infecunda quidem, sed laeta et fortia surgunt; 
 quippe solo natura subest. tamen haec quoque, si quis 
 inserat aut scrobibus mandet mutata subactis,    50 
 exuerint siluestrem animum, cultuque frequenti 
 in quascumque uoles artis haud tarda sequentur. 
 nec non et, sterilis quae stirpibus exit ab imis, 
 hoc faciat, uacuos si sit digesta per agros; 
 nunc altae frondes et rami matris opacant    55 
 crescentique adimunt fetus uruntque ferentem. 
 iam quae seminibus iactis se sustulit arbos, 
 tarda uenit seris factura nepotibus umbram, 
 pomaque degenerant sucos oblita priores 
 et turpis auibus praedam fert uua racemos.    60 
 scilicet omnibus est labor impendendus, et omnes 
 cogendae in sulcum ac multa mercede domandae. 
 sed truncis oleae melius, propagine uites 
 respondent, solido Paphiae de robore myrtus, 
 plantis edurae coryli. nascuntur et ingens    65 
 fraxinus Herculeaeque arbos umbrosa coronae, 
 Chaoniique patris glandes; etiam ardua palma 
 nascitur et casus abies uisura marinos. 
 inseritur uero et fetu nucis arbutus horrida, 
 et steriles platani malos gessere ualentis,    70 
 castaneae fagos; ornusque incanuit albo 
 flore piri glandemque sues fregere sub ulmis. 
  Nec modus inserere atque oculos imponere simplex. 
 nam qua se medio trudunt de cortice gemmae 
 et tenuis rumpunt tunicas, angustus in ipso    75 
 fit nodo sinus; huc aliena ex arbore germen 
 includunt udoque docent inolescere libro. 
 aut rursum enodes trunci resecantur, et alte 
 finditur in solidum cuneis uia, deinde feraces 
 plantae immittuntur: nec longum tempus, et ingens    80 
 exiit ad caelum ramis felicibus arbos, 
 miratastque nouas frondes et non sua poma. 
  Praeterea genus haud unum nec fortibus ulmis 
 nec salici lotoque neque Idaeis cyparissis, 
 nec pingues unam in faciem nascuntur oliuae,    85 
 orchades et radii et amara pausia baca, 
 pomaque et Alcinoi siluae, nec surculus idem 
 Crustumiis Syriisque piris grauibusque uolemis. 
 non eadem arboribus pendet uindemia nostris 
 quam Methymnaeo carpit de palmite Lesbos;    90 
 sunt Thasiae uites, sunt et Mareotides albae, 
 pinguibus hae terris habiles, leuioribus illae, 
 et passo psithia utilior tenuisque lageos 
 temptatura pedes olim uincturaque linguam, 
 purpureae praeciaeque et, quo te carmine dicam,    95 
 Rhaetica? nec cellis ideo contende Falernis. 
 sunt et Aminneae uites, firmissima uina, 
 Tmolius adsurgit quibus et rex ipse Phanaeus, 
 argitisque minor, cui non certauerit ulla 
 aut tantum fluere aut totidem durare per annos.    100 
 non ego te, dis et mensis accepta secundis, 
 transierim, Rhodia, et tumidis, bumaste, racemis. 
 sed neque quam multae species nec nomina quae sint 
 est numerus, neque enim numero comprendere refert; 
 quem qui scire uelit, Libyci uelit aequoris idem    105 
 dicere quam multae Zephyro turbentur harenae 
 aut, ubi nauigiis uiolentior incidit Eurus, 
 nosse quot Ionii ueniant ad litora fluctus. 
  Nec uero terrae ferre omnes omnia possunt. 
 fluminibus salices crassisque paludibus alni    110 
 nascuntur, steriles saxosis montibus orni; 
 litora myrtetis laetissima; denique apertos 
 Bacchus amat collis, Aquilonem et frigora taxi. 
 aspice et extremis domitum cultoribus orbem 
 Eoasque domos Arabum pictosque Gelonos:    115 
 diuisae arboribus patriae. sola India nigrum 
 fert hebenum, solis est turea uirga Sabaeis. 
 quid tibi odorato referam sudantia ligno 
 balsamaque et bacas semper frondentis acanthi? 
 quid nemora Aethiopum molli canentia lana,    120 
 uelleraque ut foliis depectant tenuia Seres? 
 aut quos Oceano propior gerit India lucos, 
 extremi sinus orbis, ubi aera uincere summum 
 arboris haud ullae iactu potuere sagittae?&#151; 
 et gens illa quidem sumptis non tarda pharetris.    125 
 Media fert tristis sucos tardumque saporem 
 felicis mali, quo non praesentius ullum, 
 pocula si quando saeuae infecere nouercae, 
 [miscueruntque herbas et non innoxia uerba,] 
 auxilium uenit ac membris agit atra uenena.    130 
 ipsa ingens arbos faciemque simillima lauro, 
 et, si non alium late iactaret odorem, 
 laurus erat: folia haud ullis labentia uentis, 
 flos ad prima tenax; animas et olentia Medi 
 ora fouent illo et senibus medicantur anhelis.    135 
  Sed neque Medorum siluae, ditissima terra, 
 nec pulcher Ganges atque auro turbidus Hermus 
 laudibus Italiae certent, non Bactra neque Indi 
 totaque turiferis Panchaia pinguis harenis. 
 haec loca non tauri spirantes naribus ignem    140 
 inuertere satis immanis dentibus hydri, 
 nec galeis densisque uirum seges horruit hastis; 
 sed grauidae fruges et Bacchi Massicus umor 
 impleuere; tenent oleae armentaque laeta. 
 hinc bellator equus campo sese arduus infert,    145 
 hinc albi, Clitumne, greges et maxima taurus 
 uictima, saepe tuo perfusi flumine sacro, 
 Romanos ad templa deum duxere triumphos. 
 hic uer adsiduum atque alienis mensibus aestas: 
 bis grauidae pecudes, bis pomis utilis arbos.    150 
 at rabidae tigres absunt et saeua leonum 
 semina, nec miseros fallunt aconita legentis, 
 nec rapit immensos orbis per humum neque tanto 
 squameus in spiram tractu se colligit anguis. 
 adde tot egregias urbes operumque laborem,    155 
 tot congesta manu praeruptis oppida saxis 
 fluminaque antiquos subter labentia muros. 
 an mare quod supra memorem, quodque adluit infra? 
 anne lacus tantos? te, Lari maxime, teque, 
 fluctibus et fremitu adsurgens Benace marino?    160 
 an memorem portus Lucrinoque addita claustra 
 atque indignatum magnis stridoribus aequor, 
 Iulia qua ponto longe sonat unda refuso 
 Tyrrhenusque fretis immittitur aestus Auernis? 
 haec eadem argenti riuos aerisque metalla    165 
 ostendit uenis atque auro plurima fluxit. 
 haec genus acre uirum, Marsos pubemque Sabellam 
 adsuetumque malo Ligurem Volscosque uerutos 
 extulit, haec Decios Marios magnosque Camillos, 
 Scipiadas duros bello et te, maxime Caesar,    170 
 qui nunc extremis Asiae iam uictor in oris 
 imbellem auertis Romanis arcibus Indum. 
 salue, magna parens frugum, Saturnia tellus, 
 magna uirum: tibi res antiquae laudis et artem 
 ingredior sanctos ausus recludere fontis,    175 
 Ascraeumque cano Romana per oppida carmen. 
  Nunc locus aruorum ingeniis, quae robora cuique, 
 quis color et quae sit rebus natura ferendis. 
 difficiles primum terrae collesque maligni, 
 tenuis ubi argilla et dumosis calculus aruis,    180 
 Palladia gaudent silua uiuacis oliuae: 
 indicio est tractu surgens oleaster eodem 
 plurimus et strati bacis siluestribus agri. 
 at quae pinguis humus dulcique uligine laeta, 
 quique frequens herbis et fertilis ubere campus,    185 
 qualem saepe caua montis conualle solemus 
 despicere (huc summis liquuntur rupibus amnes 
 felicemque trahunt limum), quique editus Austro 
 et filicem curuis inuisam pascit aratris: 
 hic tibi praeualidas olim multoque fluentis    190 
 sufficiet Baccho uitis, hic fertilis uuae, 
 hic laticis, qualem pateris libamus et auro, 
 inflauit cum pinguis ebur Tyrrhenus ad aras, 
 lancibus et pandis fumantia reddimus exta. 
 sin armenta magis studium uitulosque tueri    195 
 aut ouium fetum aut urentis culta capellas, 
 saltus et saturi petito longinqua Tarenti, 
 et qualem infelix amisit Mantua campum 
 pascentem niueos herboso flumine cycnos: 
 non liquidi gregibus fontes, non gramina deerunt,    200 
 et quantum longis carpent armenta diebus 
 exigua tantum gelidus ros nocte reponet. 
 nigra fere et presso pinguis sub uomere terra 
 et cui putre solum (namque hoc imitamur arando), 
 optima frumentis: non ullo ex aequore cernes    205 
 plura domum tardis decedere plaustra iuuencis; 
 aut unde iratus siluam deuexit arator 
 et nemora euertit multos ignaua per annos, 
 antiquasque domos auium cum stirpibus imis 
 eruit; illae altum nidis petiere relictis,    210 
 at rudis enituit impulso uomere campus. 
 nam ieiuna quidem cliuosi glarea ruris 
 uix humilis apibus casias roremque ministrat; 
 et tofus scaber et nigris exesa chelydris 
 creta negant alios aeque serpentibus agros    215 
 dulcem ferre cibum et curuas praebere latebras. 
 quae tenuem exhalat nebulam fumosque uolucris, 
 et bibit umorem et, cum uult, ex se ipsa remittit, 
 quaeque suo semper uiridi se gramine uestit 
 nec scabie et salsa laedit robigine ferrum,    220 
 illa tibi laetis intexet uitibus ulmos, 
 illa ferax oleo est, illam experiere colendo 
 et facilem pecori et patientem uomeris unci. 
 talem diues arat Capua et uicina Vesaeuo 
 ora iugo et uacuis Clanius non aequus Acerris.    225 
  Nunc quo quamque modo possis cognoscere dicam. 
 rara sit an supra morem si densa requires 
 (altera frumentis quoniam fauet, altera Baccho, 
 densa magis Cereri, rarissima quaeque Lyaeo), 
 ante locum capies oculis, alteque iubebis    230 
 in solido puteum demitti, omnemque repones 
 rursus humum et pedibus summas aequabis harenas. 
 si deerunt, rarum pecorique et uitibus almis 
 aptius uber erit; sin in sua posse negabunt 
 ire loca et scrobibus superabit terra repletis,    235 
 spissus ager: glaebas cunctantis crassaque terga 
 exspecta et ualidis terram proscinde iuuencis. 
 salsa autem tellus et quae perhibetur amara 
 (frugibus infelix ea, nec mansuescit arando 
 nec Baccho genus aut pomis sua nomina seruat)    240 
 tale dabit specimen. tu spisso uimine qualos 
 colaque prelorum fumosis deripe tectis; 
 huc ager ille malus dulcesque a fontibus undae 
 ad plenum calcentur: aqua eluctabitur omnis 
 scilicet et grandes ibunt per uimina guttae;    245 
 at sapor indicium faciet manifestus et ora 
 tristia temptantum sensu torquebit amaro. 
 pinguis item quae sit tellus, hoc denique pacto 
 discimus: haud unquam manibus iactata fatiscit, 
 sed picis in morem ad digitos lentescit habendo.    250 
 umida maiores herbas alit, ipsaque iusto 
 laetior. a, nimium ne sit mihi fertilis illa, 
 nec se praeualidam primis ostendat aristis! 
 quae grauis est ipso tacitam se pondere prodit, 
 quaeque leuis. promptum est oculis praediscere nigram,    255 
 et quis cui color. at sceleratum exquirere frigus 
 difficile est: piceae tantum taxique nocentes 
 interdum aut hederae pandunt uestigia nigrae. 
  His animaduersis terram multo ante memento 
 excoquere et magnos scrobibus concidere montis,    260 
 ante supinatas Aquiloni ostendere glaebas 
 quam laetum infodias uitis genus. optima putri 
 arua solo: id uenti curant gelidaeque pruinae 
 et labefacta mouens robustus iugera fossor. 
 at si quos haud ulla uiros uigilantia fugit,    265 
 ante locum similem exquirunt, ubi prima paretur 
 arboribus seges et quo mox digesta feratur, 
 mutatam ignorent subito ne semina matrem. 
 quin etiam caeli regionem in cortice signant, 
 ut, quo quaeque modo steterit, qua parte calores    270 
 austrinos tulerit, quae terga obuerterit axi, 
 restituant: adeo in teneris consuescere multum est. 
 collibus an plano melius sit ponere uitem, 
 quaere prius. si pinguis agros metabere campi, 
 densa sere (in denso non segnior ubere Bacchus);    275 
 sin tumulis accliue solum collisque supinos, 
 indulge ordinibus; nec setius omnis in unguem 
 arboribus positis secto uia limite quadret: 
 ut saepe ingenti bello cum longa cohortis 
 explicuit legio et campo stetit agmen aperto,    280 
 derectaeque acies ac late fluctuat omnis 
 aere renidenti tellus, necdum horrida miscent 
 proelia, sed dubius mediis Mars errat in armis. 
 omnia sint paribus numeris dimensa uiarum, 
 non animum modo uti pascat prospectus inanem,    285 
 sed quia non aliter uiris dabit omnibus aequas 
 terra, neque in uacuum poterunt se extendere rami. 
  Forsitan et scrobibus quae sint fastigia quaeras. 
 ausim uel tenui uitem committere sulco; 
 altior ac penitus terrae defigitur arbos,    290 
 aesculus in primis, quae quantum uertice ad auras 
 aetherias, tantum radice in Tartara tendit. 
 ergo non hiemes illam, non flabra neque imbres 
 conuellunt: immota manet multosque nepotes, 
 multa uirum uoluens durando saecula uincit,    295 
 tum fortis late ramos et bracchia tendens 
 huc illuc media ipsa ingentem sustinet umbram. 
  Neue tibi ad solem uergant uineta cadentem, 
 neue inter uitis corylum sere, neue flagella 
 summa pete aut summa defringe ex arbore plantas    300 
 (tantus amor terrae), neu ferro laede retunso 
 semina, neue oleae siluestris insere truncos. 
 nam saepe incautis pastoribus excidit ignis, 
 qui furtim pingui primum sub cortice tectus 
 robora comprendit, frondesque elapsus in altas    305 
 ingentem caelo sonitum dedit; inde secutus 
 per ramos uictor perque alta cacumina regnat, 
 et totum inuoluit flammis nemus et ruit atram 
 ad caelum picea crassus caligine nubem, 
 praesertim si tempestas a uertice siluis     310 
 incubuit, glomeratque ferens incendia uentus. 
 hoc ubi, non a stirpe ualent caesaeque reuerti 
 possunt atque ima similes reuirescere terra; 
 infelix superat foliis oleaster amaris. 
  Nec tibi tam prudens quisquam persuadeat auctor    315 
 tellurem Borea rigidam spirante mouere. 
 rura gelu tum claudit hiems, nec semine iacto 
 concretam patitur radicem adfigere terrae. 
 optima uinetis satio, cum uere rubenti 
 candida uenit auis longis inuisa colubris,    320 
 prima uel autumni sub frigora, cum rapidus Sol 
 nondum hiemem contingit equis, iam praeterit aestas. 
 uer adeo frondi nemorum, uer utile siluis, 
 uere tument terrae et genitalia semina poscunt. 
 tum pater omnipotens fecundis imbribus Aether    325 
 coniugis in gremium laetae descendit, et omnis 
 magnus alit magno commixtus corpore fetus. 
 auia tum resonant auibus uirgulta canoris, 
 et Venerem certis repetunt armenta diebus; 
 parturit almus ager Zephyrique tepentibus auris    330 
 laxant arua sinus; superat tener omnibus umor, 
 inque nouos soles audent se gramina tuto 
 credere, nec metuit surgentis pampinus Austros 
 aut actum caelo magnis Aquilonibus imbrem, 
 sed trudit gemmas et frondes explicat omnis.    335 
 non alios prima crescentis origine mundi 
 inluxisse dies aliumue habuisse tenorem 
 crediderim: uer illud erat, uer magnus agebat 
 orbis et hibernis parcebant flatibus Euri, 
 cum primae lucem pecudes hausere, uirumque     340 
 terrea progenies duris caput extulit aruis, 
 immissaeque ferae siluis et sidera caelo. 
 nec res hunc tenerae possent perferre laborem, 
 si non tanta quies iret frigusque caloremque 
 inter, et exciperet caeli indulgentia terras.    345 
  Quod superest, quaecumque premes uirgulta per agros 
 sparge fimo pingui et multa memor occule terra, 
 aut lapidem bibulum aut squalentis infode conchas; 
 inter enim labentur aquae, tenuisque subibit 
 halitus, atque animos tollent sata. iamque reperti    350 
 qui saxo super atque ingentis pondere testae 
 urgerent: hoc effusos munimen ad imbris, 
 hoc, ubi hiulca siti findit Canis aestifer arua. 
  Seminibus positis superest diducere terram 
 saepius ad capita et duros iactare bidentis,    355 
 aut presso exercere solum sub uomere et ipsa 
 flectere luctantis inter uineta iuuencos; 
 tum leuis calamos et rasae hastilia uirgae 
 fraxineasque aptare sudes furcasque ualentis, 
 uiribus eniti quarum et contemnere uentos    360 
 adsuescant summasque sequi tabulata per ulmos. 
  Ac dum prima nouis adolescit frondibus aetas, 
 parcendum teneris, et dum se laetus ad auras 
 palmes agit laxis per purum immissus habenis, 
 ipsa acie nondum falcis temptanda, sed uncis    365 
 carpendae manibus frondes interque legendae. 
 inde ubi iam ualidis amplexae stirpibus ulmos 
 exierint, tum stringe comas, tum bracchia tonde 
 (ante reformidant ferrum), tum denique dura 
 exerce imperia et ramos compesce fluentis.    370 
  Texendae saepes etiam et pecus omne tenendum, 
 praecipue dum frons tenera imprudensque laborum; 
 cui super indignas hiemes solemque potentem 
 siluestres uri adsidue capreaeque sequaces 
 inludunt, pascuntur oues auidaeque iuuencae.    375 
 frigora nec tantum cana concreta pruina 
 aut grauis incumbens scopulis arentibus aestas, 
 quantum illi nocuere greges durique uenenum 
 dentis et admorsu signata in stirpe cicatrix. 
 non aliam ob culpam Baccho caper omnibus aris    380 
 caeditur et ueteres ineunt proscaenia ludi, 
 praemiaque ingeniis pagos et compita circum 
 Thesidae posuere, atque inter pocula laeti 
 mollibus in pratis unctos saluere per utres 
 nec non Ausonii, Troia gens missa, coloni    385 
 uersibus incomptis ludunt risuque soluto, 
 oraque corticibus sumunt horrenda cauatis, 
 et te, Bacche, uocant per carmina laeta, tibique 
 oscilla ex alta suspendunt mollia pinu. 
 hinc omnis largo pubescit uinea fetu,    390 
 complentur uallesque cauae saltusque profundi 
 et quocumque deus circum caput egit honestum. 
 ergo rite suum Baccho dicemus honorem 
 carminibus patriis lancesque et liba feremus, 
 et ductus cornu stabit sacer hircus ad aram    395 
 pinguiaque in ueribus torrebimus exta colurnis. 
  Est etiam ille labor curandis uitibus alter, 
 cui numquam exhausti satis est: namque omne quotannis 
 terque quaterque solum scindendum glaebaque uersis 
 aeternum frangenda bidentibus, omne leuandum     400 
 fronde nemus. redit agricolis labor actus in orbem, 
 atque in se sua per uestigia uoluitur annus. 
 ac iam olim, seras posuit cum uinea frondes 
 frigidus et siluis Aquilo decussit honorem, 
 iam tum acer curas uenientem extendit in annum    405 
 rusticus, et curuo Saturni dente relictam 
 persequitur uitem attondens fingitque putando. 
 primus humum fodito, primus deuecta cremato 
 sarmenta, et uallos primus sub tecta referto; 
 postremus metito. bis uitibus ingruit umbra,    410 
 bis segetem densis obducunt sentibus herbae; 
 durus uterque labor: laudato ingentia rura, 
 exiguum colito. nec non etiam aspera rusti 
 uimina per siluam et ripis fluuialis harundo 
 caeditur, incultique exercet cura salicti.    415 
 iam uinctae uites, iam falcem arbusta reponunt, 
 iam canit effectos extremus uinitor antes; 
 sollicitanda tamen tellus puluisque mouendus 
 et iam maturis metuendus Iuppiter uuis. 
  Contra non ulla est oleis cultura, neque illae    420 
 procuruam exspectant falcem rastrosque tenacis, 
 cum semel haeserunt aruis aurasque tulerunt; 
 ipsa satis tellus, cum dente recluditur unco, 
 sufficit umorem et grauidas, cum uomere, fruges. 
 hoc pinguem et placitam Paci nutritor oliuam.    425 
  Poma quoque, ut primum truncos sensere ualentis 
 et uiris habuere suas, ad sidera raptim 
 ui propria nituntur opisque haud indiga nostrae. 
 nec minus interea fetu nemus omne grauescit, 
 sanguineisque inculta rubent auiaria bacis.    430 
 tondentur cytisi, taedas silua alta ministrat, 
 pascunturque ignes nocturni et lumina fundunt. 
 et dubitant homines serere atque impendere curam? 
 quid maiora sequar? salices humilesque genistae, 
 aut illae pecori frondem aut pastoribus umbram    435 
 sufficiunt saepemque satis et pabula melli. 
 et iuuat undantem buxo spectare Cytorum 
 Naryciaeque picis lucos, iuuat arua uidere 
 non rastris, hominum non ulli obnoxia curae. 
 ipsae Caucasio steriles in uertice siluae,    440 
 quas animosi Euri adsidue franguntque feruntque, 
 dant alios aliae fetus, dant utile lignum 
 nauigiis pinus, domibus cedrumque cupressosque; 
 hinc radios triuere rotis, hinc tympana plaustris 
 agricolae, et pandas ratibus posuere carinas.    445 
 uiminibus salices fecundae, frondibus ulmi, 
 at myrtus ualidis hastilibus et bona bello 
 cornus; Ituraeos taxi torquentur in arcus. 
 nec tiliae leues aut torno rasile buxum 
 non formam accipiunt ferroque cauantur acuto,    450 
 nec non et torrentem undam leuis innatat alnus 
 missa Pado, nec non et apes examina condunt 
 corticibusque cauis uitiosaeque ilicis aluo. 
 quid memorandum aeque Baccheia dona tulerunt? 
 Bacchus et ad culpam causas dedit; ille furentis    455 
 Centauros leto domuit, Rhoecumque Pholumque 
 et magno Hylaeum Lapithis cratere minantem. 
  O fortunatos nimium, sua si bona norint, 
 agricolas! quibus ipsa procul discordibus armis 
 fundit humo facilem uictum iustissima tellus.    460 
 si non ingentem foribus domus alta superbis 
 mane salutantum totis uomit aedibus undam, 
 nec uarios inhiant pulchra testudine postis 
 inlusasque auro uestis Ephyreiaque aera, 
 alba neque Assyrio fucatur lana ueneno,    465 
 nec casia liquidi corrumpitur usus oliui; 
 at secura quies et nescia fallere uita, 
 diues opum uariarum, at latis otia fundis, 
 speluncae uiuique lacus, at frigida tempe 
 mugitusque boum mollesque sub arbore somni    470 
 non absunt; illic saltus ac lustra ferarum 
 et patiens operum exiguoque adsueta iuuentus, 
 sacra deum sanctique patres; extrema per illos 
 Iustitia excedens terris uestigia fecit. 
  Me uero primum dulces ante omnia Musae,    475 
 quarum sacra fero ingenti percussus amore, 
 accipiant caelique uias et sidera monstrent, 
 defectus solis uarios lunaeque labores; 
 unde tremor terris, qua ui maria alta tumescant 
 obicibus ruptis rursusque in se ipsa residant,    480 
 quid tantum Oceano properent se tingere soles 
 hiberni, uel quae tardis mora noctibus obstet. 
 sin has ne possim naturae accedere partis 
 frigidus obstiterit circum praecordia sanguis, 
 rura mihi et rigui placeant in uallibus amnes,    485 
 flumina amem siluasque inglorius. o ubi campi 
 Spercheosque et uirginibus bacchata Lacaenis 
 Taygeta! o qui me gelidis conuallibus Haemi 
 sistat, et ingenti ramorum protegat umbra! 
 felix qui potuit rerum cognoscere causas    490 
 atque metus omnis et inexorabile fatum 
 subiecit pedibus strepitumque Acherontis auari: 
 fortunatus et ille deos qui nouit agrestis 
 Panaque Siluanumque senem Nymphasque sorores. 
 illum non populi fasces, non purpura regum    495 
 flexit et infidos agitans discordia fratres, 
 aut coniurato descendens Dacus ab Histro, 
 non res Romanae perituraque regna; neque ille 
 aut doluit miserans inopem aut inuidit habenti. 
 quos rami fructus, quos ipsa uolentia rura    500 
 sponte tulere sua, carpsit, nec ferrea iura 
 insanumque forum aut populi tabularia uidit. 
 sollicitant alii remis freta caeca, ruuntque 
 in ferrum, penetrant aulas et limina regum; 
 hic petit excidiis urbem miserosque penatis,    505 
 ut gemma bibat et Sarrano dormiat ostro; 
 condit opes alius defossoque incubat auro; 
 hic stupet attonitus rostris, hunc plausus hiantem 
 per cuneos geminatus enim plebisque patrumque 
 corripuit; gaudent perfusi sanguine fratrum,    510 
 exsilioque domos et dulcia limina mutant 
 atque alio patriam quaerunt sub sole iacentem. 
 agricola incuruo terram dimouit aratro: 
 hic anni labor, hinc patriam paruosque nepotes 
 sustinet, hinc armenta boum meritosque iuuencos.    515 
 nec requies, quin aut pomis exuberet annus 
 aut fetu pecorum aut Cerealis mergite culmi, 
 prouentuque oneret sulcos atque horrea uincat. 
 uenit hiems: teritur Sicyonia baca trapetis, 
 glande sues laeti redeunt, dant arbuta siluae;    520 
 et uarios ponit fetus autumnus, et alte 
 mitis in apricis coquitur uindemia saxis. 
 interea dulces pendent circum oscula nati, 
 casta pudicitiam seruat domus, ubera uaccae 
 lactea demittunt, pinguesque in gramine laeto    525 
 inter se aduersis luctantur cornibus haedi. 
 ipse dies agitat festos fususque per herbam, 
 ignis ubi in medio et socii cratera coronant, 
 te libans, Lenaee, uocat pecorisque magistris 
 uelocis iaculi certamina ponit in ulmo,    530 
 corporaque agresti nudant praedura palaestra. 
 hanc olim ueteres uitam coluere Sabini, 
 hanc Remus et frater; sic fortis Etruria creuit 
 scilicet et rerum facta est pulcherrima Roma, 
 septemque una sibi muro circumdedit arces.    535 
 ante etiam sceptrum Dictaei regis et ante 
 impia quam caesis gens est epulata iuuencis, 
 aureus hanc uitam in terris Saturnus agebat; 
 necdum etiam audierant inflari classica, necdum 
 impositos duris crepitare incudibus ensis.    540 
  Sed nos immensum spatiis confecimus aequor, 
 et iam tempus equum fumantia soluere colla.
 

 

 
	 
		 Vergil 
		 The Latin Library 
		 The Classics Page