Suetonius: Life of Vergil
		 

		 
		 
	 
	
 

 C. SVETONI TRANQVILLVI DE POETIS VITA VERGILI
 

 

 
	
P. VERGILIUS MARO Mantuanus parentibus modicis fuit ac praecipue patre,
quem quidam opificem figulum, plures Magi cuiusdam viatoris initio
mercennarium, mox ob industriam generum tradiderunt, egregieque
substantiae silvis coemendis et apibus curandis auxisse reculam. Natus
est Gn. Pompeio Magno M. Licinio Crasso primum conss. Iduum Octobrium
die in pago qui Andes dicitur et abest a Mantua non procul. Praegnas eo
mater somniavit enixam se laureum ramum, quem contactu terrae
coaluisse et excrevisse ilico in speciem maturae arboris refertaeque
variis pomis et floribus, ac sequenti luce cum marito rus propinquum
petens ex itinere devertit atque in subiecta fossa partu levata est. Ferunt
infantem ut sit editus neque vagisse et adeo miti vultu fuisse, ut haud
dubiam spem prosperioris geniturae iam tum daret. Et accessit aliud
praesagium, siquidem virga populea more regionis in puerperiis eodem
statim loco depacta ita brevi evaluit tempore, ut multo ante satas populos
adaequavisset, quae arbor Vergilii ex eo dicta atque etiam consecrata est
summa gravidarum ac fetarum religione suscipientium ibi et solventium
vota. 

 
Initia aetatis Cremonae egit usque ad virilem togam, quam XV anno natali
suo accepit iisdem illis consulibus iterum duobus, quibus erat natus,
evenitque ut eo ipso die Lucretius poeta decederet. Sed Vergilius a
Cremona Mediolanum et inde paulo post transiit in urbem. Corpore et
statura fuit grandi, aquilo colore, facie rusticana, valetudine varia; nam
plerumque a stomacho et a faucibus ac dolore capitis laborabat, sanguinem
etiam saepe reiecit. Cibi vinique minimi; libidinis in pueros pronioris,
quorum maxime dilexit Cebetem et Alexandrum, quem secunda
"Bucolicorum" egloga Alexim appellat, donatum sibi ab Asinio Pollione,
utrumque non ineruditum, Cebetem vero et poetam. Vulgatum est
consuesse eum et cum Plotia Hieria. Sed Asconius Pedianus adfirmat,
ipsam postea maiorem natu narrare solitam, invitatum quidem a Vario ad
communionem sui, verum pertinacissime recuasse. Cetera sane vitae et
ore et animo tam probum constat, ut Neapoli Parthenias vulgo appellatus
sit, ac si quando Romae, quo rarissime commeabat, viseretur in publico,
sectantis demonstrantisque se subterfugeret in proximum tectum. Bona
autem cuiusdam exsulantis offerente Augusto non sustinuit accipere.
Possedit prope centiens sestertium ex liberalitatibus amicorum habuitque
domum Romae Esquiliis iuxta hortos Maecenatianos, quamquam secessu
Campaniae Siciliaeque plurimum uteretur. Parentes iam grandis amisit, ex
quibus patrem captum oculis, et duos fratres germanos, Silonem
inpuberem, Flaccum iam adultum, cuius exitum sub nomine Daphnidis
deflet. Inter cetera studia medicinae quoque ac maxime mathematicae
operam dedit. Egit et causam apud iudices unam omnino nec amplius quam
semel; nam et in sermone tardissimum eum ac paene indocto similem
fuisse Melissus tradidit. 

 
Poeticam puer adhuc auspicatus in Ballistam ludi magistrum ob infamiam
latrociniorum coopertum lapidibus distichon fecit: 

 
"Monte sub hoc lapidum tegitur Ballista sepultus; 
Nocte die tutum carpe, viator, iter."
 

 
Deinde "Catalepton" et "Priapea" et "Epigrammata" et "Diras," item "Cirim"
et "Culicem," cum esset annorum XVI. Cuius materia talis est. Pastor
fatigatus aestu cum sub arbore condormisset et serpens ad eum
proreperet, e palude culex provolavit atque inter duo tempora aculeum
fixit pastori. At ille continuo culicem contrivit et serpentem interemit ac
sepulchrum culici statuit et distichon fecit: 

 
"Parve culex, pecudum custos tibi tale merenti 
Funeris officium vitae pro munere reddit." 

 
Scripsit etiam de qua ambigitur "Aetnam." Mox cum res Romanas
inchoasset, offensus materia ad "Bucolica" transiit, maxime ut Asinium
Pollionem, Alfenum Varum et Cornelium Gallum celebraret, quia in
distributione agrorum, qui post Philippensem victoriam veteranis
triumvirorum iussu trans Padum dividebantur, indemnem se
praestitissent. Deinde scripsit "Georgica" in honorem Maecenatis, qui sibi
mediocriter adhuc noto opem tulisset adversus veterani cuiusdam
violentiam, a quo in altercatione litis agrariae paulum afuit quin
occideretur. Novissime "Aeneidem" inchoavit, argumentum varium ac
multiplex et quasi amborum Homeri carminum instar, praeterea nominibus
ac rebus Graecis Latinisque commune, et in quo, quod maxime studebat,
Romanae simul urbis et Augusti origo contineretur. Cum "Georgica"
scriberet, traditur cotidie meditatos mane plurimos versus dictare solitus
ac per totum diem retractando ad paucissimos redigere, non absurde
carmen se more ursae parere dicens et lambendo demum effingere.
"Aeneida" prosa prius oratione formatam digestamque in XII libros
particulatim componere instituit, prout liberet quidque, et nihil in
ordinem arripiens. Ac ne quid impetum moraretur, quaedam inperfecta
transmisit, alia levissimis verbis veluti fulsit, quae per iocum pro
tibicinibus interponi aiebat ad sustinendum opus, donec solidae columnae
advenirent. "Bucolica" triennio, "Georgica" VII, "Aeneida" XI perfecit annis.
"Bucolica" eo successu edidit, ut in scena quoque per cantores crebro
pronuntiarentur. "Georgica" reverso post Actiacam victoriam Augusto
atque Atellae reficiendarum faucium causa commoranti per continuum
quadriduum legit, suscipiente Maecenate legendi vicem, quotiens
interpellaretur ipse vocis offensione. Pronuntiabat autem cum suavitate
et lenociniis miris. Ac Seneca tradidit, Iulium Montanum poetam solitum
dicere, involaturum se Vergilio quaedam, si et vocem posset et os et
hypocrisin; eosdem enim versus ipso pronuntiante bene sonare, sine illo
inanes esse mutosque. "Aeneidos" vixdum coeptae tanta exstitit fama, ut
Sextus Propertius non dubitaverit sic praedicare: 

 
"Cedite, Romani scriptores, cedite Grai: 
Nescio quid maius nascitur Iliade." 
 

 
Augustus vero&#151;nam forte expeditione Cantabrica aberat&#151;supplicibus
atque etiam minacibus per iocum litteris efflagitarat, ut "sibi de
'Aeneide,'" ut ipsius verba sunt, "vel prima carminis hupographe vel
quodlibet kolon mitteretur." Cui tamen multo post perfectaque demum
materia tres omnino libros recitavit, secundum, quartum et sextum, sed
hunc notabili Octaviae adfectione, quae cum recitationi interesset, ad
illos de filio suo versus, "tu Marcellus eris," defecisse fertur atque aegre
focilata est. Recitavit et pluribus, sed neque frequenter et ea fere de
quibus ambigebat, quo magis iudicium hominum experiretur. Erotem
librarium et libertum eius exactae iam senectutis tradunt referre solitum,
quondum eum in recitando duos dimidiatos versus complesse ex tempore.
Nam cum hactenus haberet: "Misenum Aeoliden" adiecisse: "quo non
praestantior alter," item huic: "aere ciere viros," simili calore iactatum
subiunxisse: "Martemque accendere cantu," statimque sibi imperasse ut
utrumque volumini ascriberet. 

 
Anno aetatis quinquagesimo secundo inpositurus "Aeneidi" summam manum
statuit in Graeciam et in Asiam secedere triennioque continuo nihil
amplius quam emendare, ut reliqua vita tantum philosophiae vacaret. Sed
cum ingressus iter Athenis occurrisset Augusto ab Oriente Romam
revertenti destinaretque non absistere atque etiam una redire, dum Megara
vicinum oppidum ferventissimo sole cognoscit, languorem nactus est
eumque non intermissa navigatione auxit ita ut gravior aliquanto
Brundisium appelleret, ubi diebus paucis obiit XI Kal. Octobr. Cn. Sentio Q.
Lucretio conss. Ossa eius Neapolim translata sunt tumuloque condita qui
est via Puteolana intra lapidem secundum, in quo distichon fecit tale: 

 
"Mantua me genuit, Calabri rapuere, tenet nunc 
Parthenope; cecini pascua rura duces. "
 

 
Heredes fecit ex dimidia parte Valerium Proculum fratrem alio patre, ex
quarta Augustum, ex duodecima Maecenatem, ex reliqua L. Varium et
Plotium Tuccam, qui eius "Aeneida" post obitum iussu Caesaris
emendaverunt. De qua re Sulpicii Carthaginiensis exstant huiusmodi
versus: 

 
"Iusserat haec rapidis aboleri carmina flammis 
Vergilius, Phrygium quae cecinere ducem. 
Tucca vetat Variusque; simul tu, maxime Caesar, 
Non sinis et Latiae consulis historiae. 
Infelix gemino cecidit prope Pergamon igni, 
Et paene est alio Troia cremata rogo." 

 

Egerat cum Vario, priusquam Italia decederet, ut siquid sibi accidisset,
"Aeneida" combureret; at is ita facturum se pernegarat; igitur in extrema
valetudine assidue scrinia desideravit, crematurus ipse; verum nemine
offerente nihil quidem nominatim de ea cavit. Ceterum eidem Vario ac
simul Tuccae scripta sua sub ea condicione legavit, ne quid ederent, quod
non a se editum esset. Edidit autem auctore Augusto Varius, sed
summatim emendata, ut qui versus etiam inperfectos sicut erant
reliquerit; quos multi mox supplere conati non perinde valuerunt ob
difficultatem, quod omnia fere apud eum hemistichia absoluto perfectoque
sunt sensu, praeter illud: "quem tibi iam Troia." Nisus grammaticus
audisse se a senioribus aiebat, Varium duorum librorum ordinem
commutasse, et qui tunc secundus esset in tertium locum transtulisse,
etiam primi libri correxisse principium, his versibus demptis: 

 
"Ille ego qui quondam gracili modulatus avena 
Carmina et egressus silvis vicina coegi, 
Ut quamvis avido parerent arva colono, 
Gratum opus agricolis, at nunc horrentia Martis&#151; 
Arma virumque cano."
 

 
Obtrectatores Vergilio numquam defuerunt, nec mirum; nam nec Homero
quidem. Prolatis "Bucolicis" Numitorius quidam rescripsit "Antibucolica,"
duas modo eglogas, sed insulsissime parodesas quarum prioris initium est: 

 
"Tityre, si toga calda tibi est, quo tegmine fagi?" 
sequentis: 
"Dic mihi Damoeta: 'cuium pecus' anne 
Latinum? 
Non. Verum Aegonis nostri, sic rure locuntur." 

 
Alius recitante eo ex "Georgicis": "nudus ara, sere nudus" subiecit: "habebis
frigore febrem." Est et adversus "Aeneida" liber Carvili Pictoris, titulo
"Aeneomastix." M. Vipsanius a Maecenate eum suppositum appellabat,
novae cacozeliae repertorem, non tumidae nec exilis, sed ex communibus
verbis, atque ideo latentis. Herennius tantum vitia eius, Perellius Faustus
furta contraxit. Sed et Q. Octavi Aviti omoioteton octo volumina quos et
unde versus transtulerit continent. Asconius Pedianus libro, quem "Contra
obtrectatores Vergilii" scripsit, pauca admodum obiecta ei proponit eaque
circa historiam fere et quod pleraque ab Homero sumpsisset; sed hoc
ipsum crimen sic defendere adsuetum ait: cur non illi quoque eadem furta
temptarent? Verum intellecturos facilius esse Herculi clavam quam
Homero versum subripere. Et tamen destinasse secedere ut omnia ad
satietatem malevolorum decideret. 
 

 

 
 
 
	 Suetonius 
	 The Latin Library 
	 The Classics Page