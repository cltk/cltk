Suetonius: Life of Otho
		 

		 
		 
	 
	
 

 SVETONI TRANQVILII VITA OTHONIS
 

 

 
	 1 
	 2 
	 3 
	 4 
	 5 
	 6 
	 7 
	 8 
	 9 
	 10 
	 11 
	 12 
 

 

 
 I .
 Maiores Othonis orti sunt oppidio Ferentio, familia vetere et honorata
atque ex principibus Etruriae. Avus M. Salvius Otho, patre
equite R., matre humili incertum an ingenua, per gratiam Liviae
Augustae, in cuius domo creverat, senator est factus nec praeturae
gradum excessit.
 

 
Pater L. Otho, materno genere praeclaro multarumque et magnarum 
propinquitatum, tam carus tamque non absimilis facie Tiberio 
principi fuit, ut plerique procreatum ex eo crederent. Vrbanos 
honores, proconsulatum Africae et extraordinaria imperia 
severissime administravit. Ausus etiam est in Illyrico milites
quosdam, quod motu Camilli ex paenitentia praepositos suos quasi 
defectionis adversus Claudium auctores occiderant, capite punire 
et quidem ante principia se coram, quamvis ob id ipsum promotos in 
ampliorem gradum a Claudio sciret. Quo facto sicut gloriam auxit, 
ita gratiam minuit; quam tamen mature reciperavit detecta equitis 
R. fraude, quem prodentibus servis necem Claudio parere 
compererat. Namque et senatus honore rarissimo, statua in Palatio 
posita, prosecutus est eum et Claudius adlectum inter patricios, 
conlaudans amplissimis verbis, hoc quoque adiecit: Vir, quo 
meliores liberos habere ne opto quidem. Ex Albia Terentia 
splendida femina duos filios tulit, L. Titianum et minorem M. 
cognominem sibi; tulit et filiam, quam vixdum nubilem Druso 
Germanici filio despondit. 
 
 
 II.
 Otho imperator IIII. Kal. Mai. natus est Camillo Arruntio,
Domitio Ahenobarbo cons. A prima adulescentia prodigus ac procax,
adeo ut saepe flagris obiurgaretur a patre, ferebatur et vagari
noctibus solitus atque invalidum quemque obviorum vel potulentum
corripere ac distento sago impositum in sublime iactare. Post
patris deinde mortem libertinam aulicam gratiosam, quo efficacius
coleret, etiam diligere simulavit quamvis anum ac paene
decrepitam: per hanc insinuatus Neroni, facile summum inter amicos
locum tenuit congruentia morum, ut vero quidam tradunt, et
consuetudine mutui stupri. Ac tantum potentia valuit, ut damnatum
repetundis consularem virum, ingens praemium pactus, prius quam
plene restitutionem ei impetrasset non dubitaret in senatum ad
agendas gratias introducere.
 
 
 III.
 Omnium autem consiliorum secretorumque particeps die, quem
necandae matri Nero destinarat, ad avertendas suspicionem cenam
utrique exquisitissimae comitatis dedit; item Poppaeam Sabinam
tunc adhuc amicam eius, abductam marito demandatamque interim
sibi, nuptiarum specie recepit, nec corrupisset contentus, adeo
dilexit ut ne rivalem quidem Neronem aequo tulerit animo. Creditur
certe non modo missos ad arcessendam astantem miscentemque frustra
minas et preces ac depositum reposcentem. Quare diducto
matrimonio, sepositus est per causam legationis in Lusitaniam. Id
satis visum, ne poena acrior mimum omnem divulgaret, qui tamen sic
quoque hoc disticho enotuit:
 

 
Cur Otho mentito sit, quaeritis, exul honore? 
Vxoris moechus coeperat esse suae. 
Provinciam administravit quaestorius per decem annos, moderatione 
atque abstinentia singulari. 
 

 
 IV.
 Vt tandem occasio ultionis data est, conatibus Galbae primus
accessit: eodemque momento et ipse spem imperii cepit magnam
quidem et ex condicione temporum, sed aliquando maiorem ex
affirmatione Seleuci mathematici. Qui cum eum olim superstitem
Neroni fore spopondisset, tunc ultro inopinatus advenerat,
imperaturum quoque brevi repromittens. Nullo igitur offici aut
ambitionis in quemquam genere omisso, quotiens cena principem
acciperet, aureos excubanti cohorti viritim dividebat, nec minus
alium alia via militum demerebatur. Cuidam etiam de parte finium
cum vicino litiganti, adhibitus arbiter, totum agrum redemit
emancipavitque; ut iam vix ullus esset, qui non et sentiret et
praedicaret solum successione imperii dignum.
 

 
 V.
 Speraverat autem fore ut adoptaretur a Galba, idque in dies
exspectabat. Sed postquam Pisone praelato spe decidit, ad vim
conversus est instigante super animi dolorem etiam magnitudine
aeris alieni. Neque enim dissimulabat, nisi principem se stare non
posse nihilque referre ab hoste in acie an in foro sub
creditoribus caderet. Ante paucos dies servo Caesaris pro
impetrata dispensatione decies sestertium expresserat; hoc
subsidium tanti coepti fuit. Ac primo quinque speculatoribus
commissa res est, deinde decem aliis, quos singulis binos
produxerant; omnibus dena sestertia repraesentata et quinquagena
promissa. Per hos sollicitati reliqui, nec adeo multi, haud dubia
fiducia, in ipso negotio pluris adfuturos.
 

 
 VI.
 Tulerat animus post adoptionem statim castra occupare
cenantemque in Palatio Galbam adgredi, sed obstitit respectus
cohortis, quae tunc excubabat, ne oneraretur invidia, quod eiusdem
statione et Gaius fuerat occisus et desertus Nero. Medium quoque
tempus religio et Seleucus exemit.
 

 
Ergo destinata die praemonitis consciis ut se in foro sub aede 
Saturni ad miliarium aureum opperiretur, mane Galbam salutavit,
utque consueverat osculo exceptus, etiam sacrificanti interfuit 
audivitque praedicta haruspicis. Deinde liberto adesse architectos 
nuntiante, quod signum convenerat, quasi venalem domum inspecturus 
abscessit, proripuitque se postica parte Palatii ad constitutum. 
Alii febrem simulasse aiunt eamque excusationem proximis mandasse, 
si quaereretur. Tunc abditus propere muliebri sella in castra 
contendit, ac deficientibus lecticariis cum descendisset cursumque
cepisset, laxato calceo restitit, donec omissa mora succollatus 
et a praesente comitatu imperator consalutatus, inter faustas 
adclamationes strictosque gladios ad principia devenit, obvio 
quoque non aliter ac si conscius et particeps foret adhaerente. 
Ibi missis qui Galbam et Pisonem trucidarent, ad conciliandos 
pollicitationibus militum animos nihil magis pro contione testatus 
est, quam id demum se habiturum, quod sibi illi reliquissent. 
 

 
 VII.
 Dein vergente iam die ingressus senatum, positaque brevi
ratione quasi raptus de publico et suscipere imperium vi coactus
gesturumque communi omnium arbitrio, Palatium petit. Ac super
ceteras gratulantium adulantiumque blanditias ab infima plebe
appellatus Nero nullum indicium recusantis dedit, immo, ut quidam
tradiderunt, etiam diplomatibus primisque epistulis suis ad
quosdam provinciarum praesides Neronis cognomen adiecit. Certe et
imagines statuasque eius reponi passus est et procuratores atque
libertos ad eadem officia revocavit, nec quicquam prius pro
potestate subscripsit quam quingenties sestertium ad peragendam
Auream domum.
 

 
Dicitur ea nocte per quietem pavefactum gemitus maximos edidisse
repertusque a concursantibus humi ante lectum iacens per omnia 
piaculorum genera Manes Galbae, a quo deturbari expellique se 
viderat, propitiare temptasse; postridie quoque in augurando 
tempestate orta graviter prolapsum identidem obmurmurasse: 
Ti gar moi kai makrois aulois?
 

 
 VIII.
 Sub idem vero tempus Germaniciani exercitus in Vitellii
verba iurarat. Quod ut comperit, auctor senatui fuit mittendae
legationis, quae doceret electum iam principem, quietem et
concordiam suaderet; et tamen per internuntios ac litteras
consortem imperii generumque se Vitellio optulit. Verum haud dubio
bello, iamque ducibus et copiis quas Vitellius praemiserat
appropinquantibus, animum fidemque erga se praetorianorum paene
internecione amplissimi ordinis expertus est. Placuerat per
classiarios arma transferri remittique navibus; ea cum in castris
sub noctem promerentur, insidias quidam suspicati tumultum
excitaverunt; ac repente omnes nullo certo duce in Palatium
cucurrerunt caedem senatus flagitantes, repulsisque tribunorum,
qui inhibere temptabat, nonnullis et occisis, sic ut erant
cruenti, ubinam imperator esset requirentes perruperunt in
triclinium usque nec nisi viso destiterunt.
 

 
Expeditionem autem impigre atque etiam praepropere inchoavit, 
nulla ne religionum quidem cura, sed et motis necdum conditis
ancilibus, (quod antiquitus infaustum habetur) et die, quo 
cultores deum Matris lamentari et plangere incipiunt, praeterea 
adversissimis auspiciis. Nam et victima Diti patri caesa litavit, 
cum tali sacrificio contraria exta potiora sint, et primo egressu 
inundationibus Tiberis retardatus, ad vicensimum etiam lapidem 
ruina aedificiorum praeclusam viam offendit. 
 

 
 IX.
 Simili temeritate, quamvis dubium nemini esset quin trahi
bellum oporteret quando et fame et angustiis locorum urgeretur
hostis, quam primum tamen decertare statuit, sive impatiens
longioris sollicitudinis speransque ante Vitelli adventum
profligari plurimum posse, sive impar militum ardori pugnam
deposcentium. Nec ulli pugnae affuit substitique Brixelli.
Et tribus quidem verum mediocribus proeliis apud Alpes circaque 
Placentiam et ad Castoris, quod loco nomen est, vicit; novissimo 
maximoque apud Betriacum fraude superatus est, cum, spe conloquii 
facta, quasi ad condicionem pacis militibus eductis, ex improviso 
atque in ipsa consalutatione dimicandum fuisset. Ac statim 
moriendi impetum cepit, ut multi nec frustra opinantur, magis 
pudore ne tanto rerum hominumque periculo dominationem sibi 
asserere perseveraret, quam desperatione ulla aut diffidentia 
copiarum; quippe residuis integrisque etiam nunc quas secum 
ad secundos casus detinuerat, et supervenientibus aliis e Dalmatia 
Pannoniaque et Moesia, ne victis quidem adeo afflictis ut non in 
ultionem ignominiae quidvis discriminis ultro et vel solae 
subirent. 
 

 
 X.
 Interfuit huic bello pater meus Suetonius Laetus, tertiae
decimae legionis tribunus angusticlavius. Is mox referre crebro
solebat, Othonem etiam privatum usque adeo detestatum civilia
arma, ut memorante quodam inter epulas de Cassii Brutique exitu
cohorruerit; nec concursurum cum Galba fuisse, nisi confideret
sine bello rem transigi posse; tunc ac despiciendam vitam exemplo
manipularis militis concitatum, qui cum cladem exercitus nuntiaret
nec cuiquam fidem faceret ac nunc mendaci nunc timoris, quasi
fugisset, ex acie argueretur, gladio ante pedes eius incubuerit.
Hoc viso proclamasse cum aiebat, non amplius se in periculum talis
 tamque bene meritos coniecturum.
 

 
Fratrem igitur fratrisque filium et singulos amicorum cohortatus, 
ut sibi quisque pro facultate consuleret, ab amplexu et osculo suo 
dimisit omnis, secretoque capto binos codicillos exaravit, ad 
sororem consolatorios, et ad Messalinam Neronis, quam matrimonio 
destinarat, commendans reliquias suas et memoriam. Quicquid deinde 
epistularum erat, ne cui periculo aut noxae apud victorem forent, 
concremavit. Divisit et pecunias domesticis ex copia praesenti. 
 

 
 XI.
 Atque ita paratus intentusque iam morti, tumultu inter moras
exorto ut eos, qui discedere et abire coeptabant, corripi quasi
desertores detinerique sensit, "Adiciamus," inquit, "vitae et hanc
noctem!" (his ipsis totidemque verbis) vetuitque vim cuiquam fieri;
et in serum usque patente cubiculo, si quid adire vellet,
potestatem sui praebuit. Post hoc sedata siti gelidae aquae
potione, arripuit duos pugiones et explorata utriusque acie, cum
alterum pulvino subdidisset, foribus adopertis artissimo somno
quievit. Et circa lucem demum expergefactus, uno se traiecit ictu
infra laevam papillam irrumpentibusque ad primum gemitum modo 
celans modo detegens plagam, exanimatus est et celeriter (nam ita 
praeceperat) funeratus, tricensimo et octavo aetatis anno et 
nonagesimo quinto imperii die. 
 

 
 XII.
 Tanto Othonis animo nequaquam corporis aut habitus competit.
Fuisse enim et modicae staturae et male pedatus scambusque
traditur, munditiarum vero paene muliebrium, vulso corpore,
galericulo capiti propter raritatem capillorum adaptato et adnexo,
ut nemo dinosceret; quin et faciem cotidie rasitare ac pane madido
linere consuetum, idque instituisse a prima lanugine, ne barbatus
umquam esset; sacra etiam Isidis saepe in lintea religiosaque
veste propalam celebrasse. Per quae factum putem, ut mors eius
minime congruens vitae maiore miraculo fuerit. Multi praesentium
militum cum plurimo fleto manus ac pedes iacentis exosculati,
fortissimum virum, unicum imperatorem praedicantes, ibidem statim
nec procul a rogo vim suae vitae attulerunt; multi et absentium
accepto nuntio prae dolore armis inter se ad internecionem
concurrerunt. Denique magna pars hominum incolumem gravissime
detestata mortuum laudibus tulit, ut vulgo iactatum sit etiam,
Galbam ab eo non tam dominandi quam rei p. ac libertatis
restituendae causa interemptum.
 

 

 
 
 
	 Suetonius 
	 The Latin Library 
	 The Classics Page