Sancti Hieronymi Epistulae, 1-10 
 		 
 		 
 	 
 	 
 
SANCTI HIERONYMI EPISTVLAE 
 

 

 
 1 | 
 2 | 
 3 | 
 4 | 
 5 | 
 6 | 
 7 | 
 8 | 
 9 | 
 10 
 

 
 
 
1: Ad Innocentium presbyterum de septies percussa 
 
 
[1]
Saepe a me, Innocenti carissime, postulasti, ut de eius
miraculo rei, quae in nostram aetatem inciderat, non tacerem.
cumque ego id verecunde et vere, ut nunc experior, negarem
meque adsequi posse diffiderem, sive quia omnis humanus sermo
inferior esset laude caelesti, sive quia otium quasi quaedam
ingenii robigo parvulam licet facultatem pristini siccasset
eloquii, tu e contrario adserebas in dei rebus non
possibilitatem inspici debere, sed animum, neque eum
posse verba deficere, qui credidisset in verbo.
 
 
[2.1]
Quid igitur faciam? quod inplere non possum, negare non audeo.
super onerariam navem rudis vector inponor et homo, qui
necdum scalmum in lacu rexi, Euxini maris credor fragori.
nunc mihi evanescentibus terris "caelum undique et undique
pontus" [Verg. Aen. 3.193], nunc unda tenebris inhorrescens
et caeca nocte nimborum spumei fluctus canescunt. [2.2] hortaris,
ut tumida malo vela suspendam, rudentes explicem, clavum 
regam. pareo iam iubenti et, quia caritas omnia potest,
spiritu sancto cursum prosequente confidam habiturus in
utraque parte solacium: si me ad optatos portus aestus
adpulerit, gubernator putabor; si inter asperos orationis
anfractus inpolitus sermo substiterit, facultatem forsitan
quaeras, voluntatem certe flagitare non poteris.
 
 
[3.1]
Igitur Vercellae Ligurum civitas haud procul a radicibus
Alpium sita, olim potens, nunc raro habitatore semiruta.
hanc cum ex more consularis inviseret, oblatam sibi
quandam mulierculam una cum adultero -- nam id crimen
maritus inpegerat -- poenali carceris horrore circumdedit.
[3.2] neque multo post, cum lividas carnes ungula cruenta
pulsaret et sulcatis lateribus dolor quaereret veritatem,
infelicissimus iuvenis volens conpendio mortis longos
vitare cruciatus, dum in suum mentitur sanguinem, accusavit
alienum solusque omnium miser merito visus est percuti,
quia non reliquit innoxiae, unde posset negare. [3.3] at vero
mulier sexu fortior suo, cum eculeus corpus extenderet
et sordidas paedore carceris manus post tergum vincula
cohiberent, oculis, quos tantum tortor alligare non poterat,
suspexit ad caelum et volutis per ora lacrimis: 'tu,' inquit,
testis, domine Iesu, cui occultum nihil est, qui es
scrutator renis et cordis, non ideo me negare velle, ne
peream, sed ideo mentiri nolle, ne peccem. [3.4] at tu, miserrime
homo, si interire festinas, cur duos interimis innocentes?
equidem et ipsa cupio mori, cupio invisum hoc corpus
exuere, sed non quasi adultera. praesto iugulum, micantem
intrepida excipio mucronem, innocentiam tantum mecum feram.
non moritur, quisquis victurus occiditur.'
 
 
[4]
Igitur consularis pastis cruore luminibus ut fera, quae
gustatum semel sanguinem semper sitit, duplicari tormenta
iubet, et saevum dentibus frendens similem carnifici
minitatus est poenam, nisi confiteretur sexus infirmior,
quod non potuerat robur virile reticere.
 
 
[5.1]
'Succurre, domine Iesu: ad unum hominem tuum quam plura
sunt inventa supplicia!' crines ligantur ad stipitem et toto
corpore ad eculeum fortius alligato vicinus pedibus ignis
adponitur, utrumque latus carnifex fodit nec papillis
dantur indutiae: inmota mulier manet et a dolore corporis
spiritu separato, dum conscientiae bono fruitur, vetuit
circa se saevire tormenta. [5.2] iudex crudelis quasi superatus
adtollitur, illa dominum deprecatur; solvuntur membra
conpagibus, illa oculos ad caelum tendit; de communi
scelere alius confitetur, illa pro confitente negat
et periclitans ipsa alium vindicat periclitantem.
 
 
[6.1]
Una interim vox: 'caede, ure, lacera; non feci.
si dictis tollitur fides, veniet dies, quae hoc crimen
diligenter excutiat; habebo iudicem meum.'
[6.2] iam lassus tortor suspirabat in gemitum nec erat
novo vulneri locus, iam victa saevitia corpus, quod
laniarat, horrebat: extemplo ira excitus consularis:
'quid miramini,' inquit, 'circumstantes, si torqueri
mavult mulier, quam perire? adulterium certe sine 
duobus committi non potest et esse credibilius reor
noxiam ream negare de scelere, quam innocentem
iuvenem confiteri.'
 
 
[7.1]
Pari igitur prolata in utrumque sententia damnatos
carnifex trahit. totus ad spectaculum populus
effunditur et, prorsus quasi migrare civitas
putaretur, stipatis proruens portis turba densatur.
et quidem miserrimi iuvenis ad primum statim ictum
amputatur gladio caput truncumque in suo sanguine
volutatur cadaver. [7.2] postquam vero ad feminam ventum
est et flexis in terram poplitibus super trementem
cervicem micans elevatus est gladius et exercitatam
carnifex dexteram totis viribus concitavit, ad primum
corporis tactum stetit mucro letalis et leviter
perstringens cutem rasurae modicae sanguinem adspersit.
inbellem manum percussor expavit et victam dexteram
gladio marcescente miratus in secundos impetus torquet.
[7.3] languidus rursum in feminam mucro delabitur et, quasi
ferrum ream timeret adtingere, circa cervicem torpet
innoxium. itaque furens et anhelus lictor paludamento
in cervicem retorto, dum totas expedit vires, fibulam,
quae chlamydis mordebat oras, in humum excussit
ignarusque rei ensem librat in vulnus et 'en tibi,'
ait mulier, 'ex umero aurum ruit. collige multo quaesitum
labore, ne pereat.'
 
 
[8.1]
Rogo, quae est ista securitas? inpendentem non timet mortem,
laetatur percussa, carnifex pallet; oculi gladium non
videntes tantum fibulam vident et, ne parum esset, quod
non formidabat interitum, praestabat beneficium saevienti.
[8.2] iam igitur et tertius ictus: sacramentum frustraverat
trinitatis. iam speculator exterritus et non credens ferro
mucronem aptabat in iugulum, ut, qui secare non poterat, saltim
premente manu corpori conderetur: -- o omnibus inaudita res
saeculis! -- ad capulum gladius reflectitur et velut dominum
suum victus aspiciens confessus est se ferire non posse.
 
 
[9.1]
Huc, huc mihi trium exempla puerorum, qui inter frigidos
flammarum globos hymnos edidere pro fletibus, circa quorum
sarabara sanctamque caesariem innoxium lusit incendium.
huc beati Danihelis revocetur historia, iuxta quem adulantibus
caudis praedam suam leonum ora timuerunt. [9.2] nunc Susanna nobilis
fide mentes omnium subeat, quae iniquo damnata iudicio sancto
spiritu puerum replente servata est. ecce non dispar in utraque
misericordia domini: illa liberata per iudicem, ne iret ad gladium,
haec a iudice damnata absoluta per gladium est.
 
 
[10.1] Tandem ergo ad feminam vindicandam populus armatur.
omnis aetas, omnis sexus carnificem fugat et coetu in circulum
coeunte non credit paene unusquisque, quod vidit. turbatur tali
nuntio urbs propinqua et tota lictorum caterva glomeratur.
[10.2] e quibus medius, ad quem damnatorum cura pertinebat, erumpens
et "canitiem inmundam perfuso pulvere turpans" [Verg. Aen.
12.611]: 'meum,' inquit, 'o cives, petitis caput, me illi
vicarium datis! si misericordes, si clementes estis, si vultis
servare damnatam, innocens certe perire non debeo.' quo fletu
vulgi concussus est animus maestusque se per omnes torpor insinuat
et mirum in modum voluntate mutata, cum pietatis fuisset, quod
ante defenderant, pietatis visum est genus, ut paterentur occidi.
 
 
[11]
Novus igitur ensis, novus percussor adponitur. stat victima Christo
tantum favente munita. semel percussa concutitur, iterum repetita
quassatur, tertio vulnerata prosternitur et -- o divinae potentiae
sublimanda maiestas! -- quae prius fuerat quarto percussa nec laesa,
ideo paululum visa est mori, ne pro ea periret innoxius.
 
 
[12.1]
Clerici, quibus id officii erat, cruentum linteo cadaver obvolvunt
et fossam humum lapidibus construentes ex more tumulum parant.
festinato sol cursu occasum petit et misericordiam domini celatura
nox advenit. [12.2] subito feminae palpitat pectus et oculis quaerentibus
lucem corpus animatur ad vitam: iam spirat, iam videt, iam sublevatur
et loquitur, iam in illam potest vocem erumpere: "dominus auxiliator
meus, non timebo, quid faciat mihi homo" [Ps. 117.6].
 
 
[13.1]
Anus interim quaedam, quae ecclesiae sustentabatur opibus, debitum
caelo spiritum reddidit et quasi de industria ordine currente
rerum vicarium tumulo corpus operitur. dubia adhuc luce in lictore
zabulus occurrit, quaerit cadaver occisae, sepulchrum sibi monstrari
petit; vivere putat, quam mori potuisse miratur. [13.2] recens a clericis
caespes ostenditur et dudum superiecta humus cum his vocibus
ingeritur flagitanti: 'erue scilicet ossa iam condita, infer novum
sepulchro bellum et, si hoc parum est, avibus ferisque lanianda 
membra discerpe; septies percussa debet aliquid morte plus perpeti.'
 
 
[14]
Tali invidia carnifice confuso clam domi mulier focilatur et, ne forte
creber ad ecclesiam medici commeatus suspicionis panderet viam, cum quibusdam
virginibus ad secretiorem villulam secto crine transmittitur. ibi
paulatim virili habitu veste mutata in cicatricem vulnus obducitur.
et -- o vere "ius summum summa malitia!" [Ter. Heaut. 796] -- post
tanta miracula adhuc saeviunt leges.
 
 
[15.1]
En quo me gestorum ordo protraxit! iam enim ad Evagrii nostri nomen
advenimus. cuius ego pro Christo laborem si arbitrer a me dici posse,
non sapiam, si penitus tacere velim, voce in gaudium erumpente non 
possim. [15.2] quis enim valeat digno canere praeconio Auxentium Mediolanii
incubantem huius excubiis sepultum paene ante quam mortuum, Romanum
episcopum iam paene factionis laqueis inretitum et vicisse
adversarios et non nocuisse superatis?
 
 
[15.3] "Verum haec ipse equidem spatiis exclusus iniquis praetereo
atque aliis post &lt;me&gt; memoranda relinquo" [Verg. G. 4.147-148].
praesentis tantum rei fine contentus sum: imperatorem industria
adit, precibus fatigat, merito lenit, sollicitudine promeretur, ut
redditam vitae redderet libertati.
 

 
 
2: Ad Theodosium et ceteros anachoretas intrinsicus commorantes 
 
 
Quam, quam vellem nunc vestro interesse conventui et
admirandum consortium, licet isti oculi non mereantur
aspicere, tota cum exultatione conplecti!
spectarem desertum, omni amoeniorem civitatem,
viderem desolata ab accolis loca quasi ad quoddam
paradisi instar sanctorum coetibus obsideri.
verum quia hoc mea fecere delicta, ne consortio
beatorum insereretur obsessum omni crimine caput,
idcirco obsecro, quia vos impetrare posse non ambigo,
ut me ex istius saeculi tenebris vestro liberetis oratu.
et ante dixeram praesens et nunc per litteras votum
indicare non cesso, quod mens mea omni ad id studium
cupiditate rapiatur; nunc vestrum est, ut voluntatem
sequatur effectus. meum est, ut velim; obsecrationum
vestrarum est, ut et velim et possim.
ego ita sum quasi a cuncto grege morbida aberrans ovis.
quod nisi me bonus pastor ad sua stabula umeris inpositum 
reportarit, lababunt gressus et in ipso conamine vestigia
concident adsurgentis. ego sum ille prodigus filius, qui
omni, quam mihi pater crediderat, portione profusa necdum me
ad genitoris genua submisi necdum coepi prioris a me
luxuriae blandimenta depellere. et quia paululum non tam
desivi a vitiis, quam coepi velle desinere, nunc me novis
diabolus retibus ligat, nunc nova inpedimenta proponens
maria undique circumdat et undique pontum, nunc in medio
constitutus elemento nec regredi volo nec progredi possum.
superest, ut oratu vestro sancti spiritus aura me provehat et
ad portum optati litoris prosequatur.
 

 
 
3: Ad Rufinum
 
 
 
[1.1]
Plus deum tribuere, quam rogatur, et ea saepe concedere,
"quae nec oculus vidit nec auris audivit nec in cor hominis
ascenderunt" [1 Cor. 2:9], licet ex sacrorum magisterio
voluminum ante cognoverim, tamen in causa propria nunc
probavi, Rufine carissime. ego enim, qui audacia satis
vota credebam, si vicissitudine litterarum imaginem nobis
praesentiae mentiremur, audio te Aegypti secreta penetrare,
monachorum invisere choros et caelestem in terris circuire
familiam. [1.2] o si mihi nunc dominus Iesus Christus vel Philippi
ad eunuchum vel Ambacum ad Danihelum translationem repente
concederet, quam ego nunc arte tua stringerem colla conplexibus,
quam illud os, quod mecum vel erravit aliquando vel sapuit,
inpressis figerem labiis! verum quia non mereor et invalidum
etiam cum sanum est corpusculum crebri fregere morbi, has
mei vicarias et tibi obvias mitto, quae te copula amoris
innexum ad me usque perducant.
 
 
[2.1]
Prima inopinati gaudii ab Heliodoro nuntiata felicitas.
non credebam certum, quod certum esse cupiebam, praesertim
cum et ille ab alio audisse se diceret et rei novitas fidem
sermonis auferret. rursum suspensam voto nutantemque mentem
quidam Alexandrinus monachus, qui ad Aegyptios confessores et
voluntate iam martyres pio plebis fuerat transmissus obsequio,
manifestus ad credulitatem nuntii auctor inpulerat.
[2.2] fateor et in hoc meam labasse sententiam. nam cum et patriam
tuam ignoraret et nomen, in eo plus tantum videbatur adferre,
quod eadem adserebat, quae iam alius indicaverat.
tandem plenum veritatis pondus erupit; Rufinum enim Nitriae esse
et ad beatum perrexisse Macarium crebra conmeantium multitudo referebat.
[2.3] hic vero tota credulitatis frena laxavi et tunc vere aegrotum
esse me dolui. et nisi me adtenuatae corporis vires quadam conpede 
praepedissent, nec mediae fervor aestatis nec navigantibus semper
incertum mare pia festinatione gradienti valuisset obsistere.
credas mihi velim, frater, non sic tempestate iactatus portum
nauta prospectat, non sic sitientia imbres arva desiderant,
non sic curvo adsidens litori anxia filium mater expectat.
 
 
[3.1]
Postquam me a tuo latere subitus turbo convolvit, postquam
glutino caritatis haerentem inpia distraxit avulsio, 
"tunc mihi caeruleus supra caput adstitit imber" [Verg. Aen. 3.194],
tunc "maria undique et undique caelum" [Verg. Aen. 5.9].
tandem in incerto perigrinationis erranti, cum me Thracia,
Pontus atque Bithynia totumque Galatiae vel Cappadociae iter
et fervido Cilicum terra fregisset aestu, Syria mihi velut
fidissimus naufrago portus occurrit. ubi ego quicquid morborum
esse poterat expertus e duobus oculis unum perdidi; Innocentium
enim, partem animae meae, repentinus febrium ardor abstraxit.
[3.2] nunc uno et toto mihi lumine Evagrio nostro fruor, cui ego
semper infirmus quidam ad laborem cumulus accessi.
erat nobiscum et Hylas sanctae Melaniae famulus, qui puritate
morum maculam servitutis abluerat; et hic necdum obductam
rescidit cicatricem. verum quia de dormientibus contristari
apostoli voce prohibemur [cf. 1 Thess. 4:12] et nimia vis maeroris laeto
superveniente nuntio temperata est, indicamus tibi, ut, si nescis,
discas, si ante cognovisti, pariter gaudeamus.
 
 
[4.1]
Bonosus tuus, immo meus et, ut verius dicam, noster, scalam
praesagatam Iacob somniante iam scandit: portat crucem suam nec
de crastino cogitat nec post tergum respicit.
seminat in lacrimis, ut in gaudio metat, et sacramento Moysi
serpentem in heremo suspendit. cedant huic veritati tam Graeco
quam Romano stilo mendaciis ficta miracula. [4.2] ecce puer honestis
saeculo nobiscum artibus institutus, cui opes adfatim, dignitas
adprime inter aequales, contempta matre, sororibus et carissimo
sibi germano insulam pelago circumsonante navifragam, cui asperae
cautes et nuda saxa et solitudo terrori est, quasi quidam novus
paradisi colonus insedit. nullus ibi agricolarum, nullus monachorum,
ne parvulus quidem quem nosti Onesimus, quo velut fratre minusculo
fruebatur, in tanta vastitate adhaeret lateri comes. [4.3] solus ibi,
immo iam Christo comitante non solus, videt gloriam dei, quam
apostoli nisi in deserto non viderant. non quidem conspicit
turritas urbes, sed in novae civitatis censu dedit nomen suum.
horrent sacco membra deformi, sed sic melius obviam Christo
rapietur in nubibus. nulla euriporum amoenitate perfruitur, sed
de latere domini aquam vitae bibit. propone tibi ante oculos, 
amice dulcissime, et in praesentiam rei totus animo ac mente
convertere; tunc poteris laudare victoriam, cum laborem proeliantis
agnoveris. [4.4] totam circa insulam fremit insanum mare et sinuosis
montibus inlisum scopulis aequor reclamat; nullo terra gramine
viret; nullis vernans campus densatur umbraculis; abruptae rupes
quasi quendam horroris carcerem claudunt. ille securus, intrepidus 
et totus de apostolo armatus nunc deum audit, cum divina relegit,
nunc cum deo loquitur, cum dominum rogat, et fortasse ad exemplum
Iohannis aliquid videt, dum in insula commoratur. 
 
 
[5.1]
Quas nunc diabolum nectere credis tricas, quas parare arbitraris insidias?
forsitan antiquae fraudis memor famem suadere temptabit. sed iam illi
responsum est non in solo pane vivere hominem. opes forsitan
gloriamque proponet, sed dicetur illi: "qui cupiunt divites fieri,
incidunt in muscipulam et temptationes" [1 Tim. 6:9], et: "mihi
gloriatio omnis in Christo est" [Gal. 6:14]. fessa ieiuniis membra
morbo gravante concutiet, sed apostoli repercutietur eloquio:
"quando infirmor, tunc fortior sum" [2 Cor. 12:10], et: "virtus in
infirmitate perficitur" [2 Cor. 12:9]. minabitur mortem, sed audiet:
"cupio dissolvi et esse cum Christo" [Phil. 1:23]. ignita iacula vibrabit,
sed excipientur scuto fidei. et, ne multa, inpugnabit satanas, sed
tutabitur Christus. [5.2] gratias tibi, domine Iesu, quod in die tuo habeo,
qui pro me te possit rogare. scis ipse -- tibi enim patent pectora
singulorum, qui cordis arcana rimaris, qui tantae bestiae alvo inclusum
prophetam in profundo vides -- ut ego et ille a tenera pariter infantia
ad florentem usque adoleverimus aetatem, ut idem nos nutricum sinus,
idem amplexus foverint baiulorum et, cum post Romana studia ad Rheni
semibarbaras ripas eodem cibo, pari frueremur hospitio, ut ego primus
coeperim velle te colere. memento, quaeso, istum bellatorem tuum mecum
quondam fuisse tironem. habeo promissum maiestatis tuae: "qui docuerit et
non fecerit, minimus vocabitur in regno caelorum; &lt;qui autem fecerit
et docuerit, hic magnus vocabitur in regno caelorum&gt;" [Matth. 5:19].
[5.3] fruatur ille virtutis corona et ob cotidiana martyria stolatus agnum
sequatur &lt;mihi&gt; -- "multae sunt mansiones apud patrem" [Ioh. 14:2] et "stella
ab stella differt in claritate" [1 Cor. 15:41] --, mihi concede ut inter
sanctorum calcanea possim levare caput; [ut] cum ego voluerim, ille
perfecerit; mihi ignoscas, quia inplere non potui, illi tribuas praemium,
quod meretur.
 
 
[6]
Plura fortasse, quam epistulae brevitas patiebatur, longo sermone
protraxerim, quod mihi semper accidere consuevit, quando aliquid de
Bonosi nostri laude dicendum est. sed ut ad id redeam, unde discesseram,
obsecro te, ne amicum, qui diu quaeritur, vix invenitur, difficile
servatur, pariter cum oculis mens amittat. fulgeat quilibet auro et
pompaticis ferculis corusca ex sarcinis metalla radient: caritas
non potest conparari; dilectio pretium non habet; amicitia, quae
desinere potest, vera numquam fuit.
 

 
 
4: Ad Florentinum de ortu amicitiae
 
 
 
[1.1]
Quantus beatitudinis tuae rumor diversa populorum ora conpleverit,
hinc poteris aestimare, quod ego te ante incipio amare quam nosse.
ut enim apostolus ait: "quorundam hominum peccata manifesta sunt
praecedentia ad iudicium" [1 Tim. 5:24], ita e contrario tuae
dilectionis fama dispergitur, ut non tantum laudandus sit ille,
qui te amat, quam scelus putetur facere ille, qui non amat.
[1.2] praetermitto innumerabiles, in quibus Christum sustentasti,
pavisti, vestisti, visitasti: Heliodori fratris a te adiuta
necessitas mutorum etiam potest ora laxare. quibus gratiis,
quo ille praeconio peregrinationis incommoda a te fota referebat,
ut ego ille tardissimus, quoniam intolerabilis languor, pinnatis,
ut aiunt, pedibus charta caritatis et voto te salutaverim et iam
conplexus sim! gratulor itaque tibi et, nascentem amicitiam ut
dominus foederare dignetur, precor.
 
 
[2.1]
Et quia frater Rufinus, qui cum sancta Melania ab Aegypto
Hierosolymam venisse narratur, individua mihi germanitatis
caritate conexus est, quaeso ut epistulam meam huic tuae 
epistulae copulatam ei reddere non graveris. noli nos ex eius
aestimare virtutibus. in illo conspicies expressa sanctitatis
insignia; ego cinis et vilissimi pars luti et iam favilla,
dum vegetor, satis habeo si splendorem morum eius inbecillitas
oculorum meorum ferre sustineat. [2.2] ille modo lavit, mundus est et
tamquam nix dealbatus; ego cunctis peccatorum sordibus inquinatus
diebus ac noctibus opperior cum tremore reddere novissimum
quadrantem. sed tamen quia "dominus solvit conpeditos" [Ps.
145.7] et super humilem et trementem verba sua requiescit,
forsitan et mihi in sepulchro scelerum iacenti dicat:
'Hieronyme, veni foras'. sanctus presbyter Evagrius plurimum
te salutat; et Martianum fratrem iuncto salutamus obsequio,
quem ego videre desiderans catena languoris innector.
 

 
 
5: Ad Florentinum
 
 
 
[1]
In ea mihi parte heremi commoranti, quae iuxta Syriam 
Sarracenis iungitur, tuae dilectionis scripta sunt
perlata, quibus lectis ita reaccensus est animus
Hierosolymam proficiscendi, ut paene nocuerit proposito,
quod profuerit caritati. nunc igitur, quomodo valeo, pro
me tibi litteras repraesento. etsi corpore absens, amore
et spiritu venio inpendio exposcens, ne nascentes amicitias,
quae Christi glutino cohaeserunt, aut temporis aut locorum
magnitudo divellat. quin potius foederemus eas reciprocis
epistulis; illae inter nos currant, illae se obvient, illae
nobiscum loquantur. non multum perditura erit caritas, si
tali secum sermone fabuletur.
 
 
[2.1]
Rufinus autem frater, ut scribis, necdum venit et, si
venerit, non multum proderit desiderio meo, cum eum iam
visurus non sim. ita enim et ille longo a me intervallo
separatus est, ut huc non possit currere, et ego arreptae
solitudinis terminis arceor, ut coeperit mihi iam non licere,
quod nolui. [2.2] ob hoc et ego obsecro et, ut tu petas, plurimum
quaeso, ut tibi beati Reticii Augustodunensis episcopi
commentarios ad describendum largiatur, in quibus Canticum
Canticorum sublimi ore disseruit. scripsit mihi et quidam
de patria supra dicti fratris Rufini Paulus senex Tertulliani
suum codicem apud eum esse, quem vehementer repoposcit. et ex
hoc quaeso, ut eos libros, quos non habere me brevis subditus 
edocebit, librarii manu in charta scribi iubeas. [2.3] interpretationem
quoque psalmorum Daviticorum et prolixum valde de synodis librum
sancti Hilarii, quae ei apud Treveris manu mea ipse descripseram,
aeque ut mihi transferas peto. nosti hoc esse Christianae animae
pabulum, si in lege domini meditetur die ac nocte. ceteros
hospitio recipis, solacio foves, sumptibus iuvas; mihi si
rogata praestiteris, multa largitus es. [2.4] et quoniam tribuente
domino multis sacrae bibliothecae codicibus abundamus, impera
vicissim: quodcumque vis, mittam. nec putes mihi grave esse, si 
iubeas: habeo alumnos, qui antiquariae arti serviant. neque vero
beneficium pro eo, quod postulo, polliceor. Heliodorus frater mihi
indicavit te multa de scripturis quaerere nec sic invenire; aut
si omnia habes, incipiet sibi caritas vindicare plus petere.
 
 
[3]
Magistrum autem pueri tui, de quo dignatus es rescribere, quem
plagiatorem esse eius non dubium est, saepe Evagrius presbyter,
dum adhuc Antiochiae essem, me praesente corripuit. cui ille
respondit: 'ego nihil timeo'. dicit se a domino suo fuisse
dimissum et, si vobis placet, ecce hic est; transmittite eum, 
quo vultis. arbitror me non peccare, si hominem vagum non sinam
longius fugire. quapropter quia ego in hac solitudine constitutus
non possum agere quod iussisti, rogavi carissimum mihi Evagrium,
ut tam tui quam mei causa instanter negotium prosequatur.
 

 
 
6: Ad Iulianum diaconum Aquileiae
 
 
 
[1.1]
Antiquus sermo est: 'mendaces faciunt, ut nec vera dicentibus
credatur'; quod mihi ego a te obiurgatus de silentio litterarum
accidisse video. dicam: 'saepe scripsi, sed neglegentia
baiulorum fuit'? respondebis: 'omnium non scribentium vetus ista
excusatio est'. dicam: 'non repperi qui epistulas ferret'? dices
hinc illuc isse quam plurimos. contendam me etiam his dedisse?
at illi, quia non reddiderunt, negabunt et erit inter absentes
incerta cognitio. quid igitur faciam? [1.2] sine culpa veniam
postulabo rectius arbitrans pacem loco motus petere, quam aequo
gradu certamina concitare; quamquam ita me iugis tam corporis
aegrotatio quam animae aegritudo consumpsit, ut
morte inminente nec mei paene memor fuerim. quod ne falsum putes,
oratorio more post argumenta testes vocabo.
 
 
[2.1]
Sanctus frater Heliodorus hic adfuit, qui, cum mecum heremum vellet
incolere, meis sceleribus fugatus abscessit. verum omnem culpam
praesens verbositas excusabit. nam, ut ait Flaccus in satura:
"omnibus hoc vitium est cantoribus, inter amicos" rogati ut numquam
cantent, "iniussi numquam desistant" [Hor. Serm. 1.3.1-3], ita te deinceps
fascibus obruam litterarum, ut e contrario incipias rogare, ne scribam.
sororem meam, filiam in Christo tuam, gaudeo te primum nuntiante in eo
permanere, quo coeperat. [2.2] hic enim, ubi nunc sum, non solum quid agatur in
patria, sed an ipsa patria perstet, ignoro. et licet me sinistro
Hibera excetra rumore dilaniet, non timebo hominum iudicium habiturus
iudicem meum: "si fractus inlabatur orbis, inpavidum ferient ruinae"
[Hor. Carm. 3.3.7-8]. quapropter quaeso ut apostolici memor praecepti,
quo docet opus nostrum permanere debere, et tibi a domino praemium in
illius salute pares et me de communi in Christo gloria crebris reddas
sermonibus laetiorem.
 

 
 
7: Ad Chromatium, Iovinum, Eusebium
 
 
 
[1.1]
Non debet charta dividere, quos amor mutuus copulavit, nec per
singulos officia mei sunt partienda sermonis, cum sic invicem
vos ametis, ut non minus tres caritas iungat, quam duos natura
sociavit. quin potius, si rei condicio pateretur, sub uno
litterulae apice nomina indivisa concluderem vestris quoque
ita me litteris provocantibus, ut et in uno tres et in tribus
unum putarem. [1.2] nam postquam sancto Evagrio transmittente in ea
ad me heremi parte delatae sunt, quae inter Syros ac Sarracenos
vastum limitem ducit, sic gavisus sum, ut illum diem Romanae
felicitatis, quo primum Marcelli apud Nolam proelio post Cannensem
pugnam superba Hannibalis agmina conciderunt, ego vicerim.
et licet supra dictus frater saepe me visitet atque ita ut sua
in Christo viscera foveat, tamen longo a me spatio seiunctus non
minus mihi dereliquit abeundo desiderium, quam adtulerat
veniendo laetitiam.
 
 
[2.1]
Nunc cum vestris litteris fabulor, illas amplexor, illae mecum
loquuntur, illae hic tantum Latine sciunt. hic enim aut barbarus
seni sermo discendus est aut tacendum est. quotienscumque
carissimos mihi vultus notae manus referunt inpressa vestigia,
totiens aut ego hic non sum aut vos hic estis. credite amori
vera dicenti: et cum has scriberem, vos videbam. [2.2] quibus hoc
primum queror, cur tot interiacentibus spatiis maris atque
terrarum tam parvam epistulam miseretis, nisi quod ita merui, 
qui vobis, ut scribitis, ante non scripsi. chartam defuisse

non puto Aegypto ministrante commercia. et si aliqui Ptolomaeus
maria clausisset, tamen rex Attalus membranas e Pergamo miserat,
ut penuria chartae pellibus pensaretur; unde pergamenarum nomen
ad hanc usque diem tradente sibi invicem
posteritate servatum est. [2.3] quid igitur? arbitrer baiulum festinasse?
quamvis longae epistulae una nox sufficit. an vos aliqua
occupatione detentos? nulla necessitas maior est caritate.
restant duo, ut aut vos piguerit aut ego non meruerim. e quibus
malo vos incessere tarditatis, quam me condemnare non meriti.
facilius enim neglegentia emendari potest, quam amor nasci.
 
 
[3.1]
Bonosus, ut scribitis, quasi filius ichthyos aquosa petiit, nos
pristina contagione sordentes quasi reguli et scorpiones arentia
quaeque sectamur. ille iam calcat super colubri caput, nos serpenti
terram ex divina sententia comedenti adhuc cibo sumus. ille iam
potest summum graduum psalmum scandere, nobis adhuc in primo ascensu
flentibus nescio an dicere aliquando contigat: "levavi oculos meos
in montes, unde veniat auxilium mihi" [Ps. 120:1]. ille inter
minaces saeculi fluctus in tuto insulae, hoc est ecclesiae gremio,
sedens ad exemplum Iohannis librum forte iam devorat, ego in
scelerum meorum sepulchro iacens et peccatorum vinculis conligatus
dominicum de evangelio expecto clamorem: 'Hieronyme, veni foras'.
[3.2] Bonosus, inquam, -- quia secundum prophetam omnis diaboli virtus in
lumbo est -- trans Euphraten tulit lumbare suum ibi illud in foramine
petrae abscondens et postea scissum repperiens cecinit: "domine, tu
possedisti renes meos" [Ps. 138:3]; disrupisti vincula mea, tibi sacrificabo hostiam
laudis, me verus Nabuchodonosor ad Babylonem, id est
confusionem mentis meae, catenatum duxit; ibi mihi captivitatis iugum
inposuit, ibi ferri circulum innectens de canticis Sion cantare praecepit.
cui ego dixi: "dominus solvit conpeditos, dominus inluminat caecos"
[Ps. 145:7-8]; et, ut breviter coeptam dissimilitudinem finiam, ego veniam
deprecor, ille expectat coronam.
 
 
[4.1]
Soror mea sancti Iuliani in Christo fructus est: ille plantavit,
vos rigate, dominus incrementum dabit. hanc mihi Iesus pro eo vulnere,
quod diabolus inflixerat, praestitit vivam reddendo pro mortua. huic ego,
ut ait gentilis poeta, omnia etiam tuta timeo [cf. Verg. Aen. 4.298].
scitis ipsi lubricum
adulescentiae iter, in quo et ego lapsus sum et vos sine timore
transistis. [4.2] hoc illa cum maxime ingrediens omnium fulcienda praeceptis,
omnium est sustentanda solaciis, id est crebris vestrae sanctitudinis
epistulis roboranda. et quia caritas omnia sustinet, obsecro ut etiam
a papa Valeriano ad eam confortandam litteras exigatis. nostis puellares
animos his rebus plerumque solidari, si se intellegant curae esse
maioribus.
 
 
[5]
In mea enim patria rusticitatis vernacula deus venter est et de die
vivitur: sanctior est ille, qui ditior est. accessit huic patellae iuxta 
tritum populi sermone proverbium dignum operculum. Lupicinus 
sacerdos -- secundum illud quoque, de quo semel in vita Crassum ait
risisse Lucilius [1299 Marx] : "similem habent labra lactucam asino cardus 
comedente" --, videlicet ut perforatam navem debilis gubernator
regat, et caecus caecos ducat in foveam talisque sit rector, quales
illi qui reguntur. 
 
 
[6.1]
Matrem communem, quae, cum vobis sanctitate societur, in eo vos praevenit,
quia tales genuit, cuius vere venter aureus potest dici, eo salutamus
honore, quo nostis; una quoque suspiciendas cunctis sorores, quae sexum
vicere cum saeculo, quae oleo ad lampadas largiter praeparato sponsi
opperiuntur adventum. [6.2] o beata domus, in qua morantur Anna vidua,
virgines prophetissae, geminus Samuhel nutritus in templo! o tecta
felicia, in quibus cernimus Macchabaeorum martyrum coronis cinctam martyrem
matrem! nam licet cotidie Christum confiteamini, dum eius praecepta
servatis, tamen ad privatam gloriam publica haec accessit vobis et aperta
confessio, quod per vos ab urbe vestra Arriani quondam dogmatis virus
exclusum est. [6.3] et miremini forsitan, quod in fine iam epistulae rursus
exorsus sim. quid faciam? vocem pectori negare non valeo. epistulae
brevitas conpellit tacere, desiderium vestri cogit loqui. praeproperus
sermo; confusa turbatur oratio; amor ordinem nescit.
 

 
 
8: Ad Niceam hypodiaconum Aquileiae
 
 
 
Turpilius comicus tractans de vicissitudine litterarum:
'sola', inquit, 'res est, quae homines absentes praesentes
faciat' [Turpil. inc. fab. fr. 1 Ribbeck].
nec falsum dedit, quamquam in re non vera,
sententiam. quid enim est, ut ita dicam, tam praesens inter
absentes, quam per epistulas et adloqui et audire quos diligas?
nam et rudes illi Italiae homines, quos cascos Ennius appellat
[Enn. Ann. 24 Vahlen],
qui sibi, ut in Rhetoricis Cicero ait, victu fero vitam
requirebant, ante chartae et membranarum usum aut in
dedolatis ex ligno codicellis aut in corticibus arborum
mutua epistularum adloquia missitabant; unde et portitores
earum tabellarios et scriptores a libris arborum librarios
vocavere. quanto igitur nos expolito iam artibus mundo id
non debemus omittere, quod sibi praestiterunt, apud quos erat
cruda rusticitas et qui humanitatem quodammodo nesciebant!
ecce beatus Chromatius cum sancto Eusebio non plus natura
quam morum sibi aequalitate germano litterario me provocavit
officio. tu modo a nobis abiens recentem amicitiam scindis
potius, quam dissuis, quod prudenter Laelius vetat [cf. Cic. Lael. 76];
nisi forte ita tibi exosus est oriens, ut litteras quoque tuas huc venire
formides. expergiscere, expergiscere, evigila de somno, praesta
unam chartae scedulam caritati inter delicias patriae et
communis, quam habuimus, perigrinationis aliquando suspiria.
si amas, rescribe; si irasceris, iratus licet scribe. magnum
et hoc desiderii habebo solamen, si amici litteras vel
indignantis accipiam.
 

 
 
9: Ad Chrysocomam monachum Aquileiae
 
 
 
Qui erga te affectus meus sit, carissimus ambobus Heliodorus
tibi potuit fideliter nuntiare, qui non minori te diligit amore,
quam diligo, ut ego semper in ore meo nomen tuum sonem, ut ad
primam quamque confabulationem iucundissimi mihi tui consortii
recorder, ut humilitatem admirer, virtutem efferam, praedicem
caritatem. verum tu, quod natura lynces insitum habent, ne
postergum respicientes meminerint priorum et mens perdat,
quod oculi videre desierint, ita nostrae necessitudinis penitus
oblitus illam epistulam, quam in corde Christianorum scriptam
apostolus refert [cf. 2 Cor. 3:2], non praepeti litura, sed imis,
quod aiunt, ceris erasisti. et illae quidem, quas diximus, ferae sub
frondente captantes arboris ramo fugaces capreas aut timidum,
cervos, animal conprehendunt currentemque frustra praedam, dum
hostem suum secum vehit, rabido desuper ore dilaniant et tam
diu meminere praedandi, quam diu venter vacuus siccum fame guttur
exasperat; ubi vero sanguine pasta feritas viscera distenta
conpleverit, cum saturitate succedit oblivio tam diu nescitura,
quid capiat, donec memoriam revocaverit esuries. tu necdum
satiatus e nobis cur finem iungis exordio? cur amittis, antequam
teneas? nisi forte neglegentiae semper excusatione socia adseras
te non habuisse, quod scriberes, cum hoc ipsum debueris scribere,
aliud te non habuisse, quod scriberes.
 

 
 
10: Ad Paulum senem Concordiae
 
 
 
[1.1]
Humanae vitae brevitas damnatio delictorum est et in
ipso saepe lucis exordio mors secuta nascentem labentia
cotidie in vitium saecula profitetur. nam cum primum
paradisi colonum viperinis nexibus praepeditum coluber
deduxisset ad terras, aeternitas mortalitate mutata in
nongentos et eo amplius annos, secundam quodammodo
inmortalitatem, maledicti hominis distulerat elogium.
exinde paulatim recrudescente peccato totius orbis
naufragium gigantum adduxit inpietas. [1.2] post illud, ut
ita dixerim, purgati baptismum mundi in breve tempus
hominum vita contracta est. hoc quoque spatium sceleribus
nostris semper contra divina pugnantibus paene perdidimus.
quotus enim quisque aut centenariam transgreditur aetatem
aut non ad eam sic pervenit, ut pervenisse paeniteat,
secundum quod in libro psalmorum scriptura testatur:
"dies vitae nostrae septuaginta anni, si autem multum,
octoginta; quidquid reliquum est, labor et dolor" [Ps.
89:10]?
 
 
[2.1]
'Quorsum', ais, 'ista tam alto repetita principio et ita
procul coepta, ut merito quivis Horatiano de nobis possit
sale ludere: et "gemino bellum Troianum orditur ab ovo"
[Hor. AP 147]? videlicet ut senectutem tuam et caput ad
Christi similitudinem candidum dignis vocibus praedicem.
[2.2] ecce iam centenarius aetatum circulus volvitur et tu
semper domini praecepta custodiens futurae beatitudines
vitae per praesentium exempla meditaris. oculi puro lumine
vigent, pedes inprimunt certa vestigia, auditus penetrabilis,
dentes candidi, vox canora, corpus solidum et suci plenum.
cani cum rubore discrepant, virtus cum aetate dissentit.
non memoriae tenacitatem, ut in plerisque cernimus,
antiquior senecta dissolvit, non calidi acumen ingenii
frigidus sanguis obtundit, non contractam rugis faciem
arata frons asperat, non denique tremula manus per curvos
cerae tramites errantem stilum ducit. [2.3] futurae resurrectionis
virorem in te nobis dominus ostendit, ut peccati sciamus esse,
quod ceteri adhuc viventes praemoriuntur in carne, iustitiae,
quod tu adulescentiam in aliena aetate mentiris. et quamquam
multis istam corporis sanitatem, etiam peccatoribus, evenire
videamus, tamen illis hoc diabolus ministrat, ut peccent, tibi
dominus praestat, ut gaudeas.
 
 
[3.1]
Doctissimi quique Graecorum, de quibus pro Flacco agens
luculente Tullius ait: "ingenita levitas et erudita vanitas"
[Cic. Pro Flacco fr. 2], regum suorum vel principum laudes
accepta mercede dicebant. hoc ego nunc faciens pretium posco
pro laudibus. [3.2] et ne putes modica esse, quae deprecor, margaritam
de evangelio postularis, eloquia domini eloquia casta, argentum
igne examinatum terrae, purgatum septuplum, scilicet commentarios
Fortunatiani et propter notitiam persecutorum Aurelii Victoris
historiam simulque epistulas Novatiani, ut, dum scismatici hominis
venena cognoscimus, libentius sancti martyris Cypriani bibamus
antidotum. [3.3] misimus interim tibi, id est Paulo seni, Paulum
seniorem, in quo propter simpliciores quosque multum in deiciendo
sermone laboravimus. sed nescio quomodo, etiam si aqua plena sit,
tamen eundem odorem lagoena servat, quo, dum rudis esset, inbuta
est. si hoc munusculum placuerit, habemus etiam alia condita, quae
cum plurimis orientalibus mercibus ad te, si spiritus sanctus
adflaverit, navigabunt.
 
 
 
 
	 
		 St. Jerome 
		 Christina Latin 
		 The Latin Library 
		 The Classics Page