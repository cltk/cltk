Periocha CXIV
		 

		 
		 
	 
	
 

 TITI LIVI AB URBE CONDITA LIBER CXIV PERIOCHA
 

 

 
Bellum in Syria Caecilius Bassus, eques Romanus Pompeianarum partium,
excitauit, relicto a legione Sexto Caesare, quae ad Bassum transierat,
occisoque eo.
Caesar Scipionem praetorem Iubamque uicit ad Thapsum, castris eorum
expugnatis.
 

 
Cato audita re cum se percussisset Vticae et interueniente filio curaretur,
inter ipsam curationem rescisso uulnere expirauit anno aetatis XLVIII.
 

 
Petreius Iubam seque interfecit. P. Scipio in naue circumuentus honestae
morti uocem quoque adiecit ; quaerentibus enim imperatorem hostibus dixit:
"imperator se bene habet".
 

 
Faustus et Afranius occisi. Catonis filio uenia data.
 

 
Brutus legatus Caesaris in Gallia Bellouacos rebellantes proelio uicit.
 
	 
		 Livy 
		 The Latin Library 
		 The Classics Page