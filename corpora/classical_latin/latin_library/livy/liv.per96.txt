Periocha XCVI
		 

		 
		 
	 
	
 

 TITI LIVI AB URBE CONDITA LIBER XCVI PERIOCHA
 

 

 
Q. Arrius praetor Crixum, fugitiuorum ducem, cum XX milia hominum cecidit.
 

 
Cn. Lentulus cos. male aduersus Spartacum pugnauit. Ab eodem L. Gellius
cos. et Q. Arrius praetor acie uicti sunt.
 

 
Sertorius a M. Perpenna et M. Antonio et aliis coniuratis in conuiuio
interfectus est octauo ducatus sui anno ; magnus dux et aduersus duos
imperatores, Pompeium et Metellum, uel frequentius uictor, ad ultimum et
saeuus et prodigus.
 

 
Imperium partium ad Marcum Perpennam translatum, quem Cn. Pompeius uictum
captumque interfecit, ac recepit Hispanias decimo fere anno quam coeptum
erat bellum.
 

 
C. Cassius procos. et Cn. Manlius praetor male aduersus Spartacum
pugnauerunt idque bellum M. Crasso praetori mandatum est.
 
	 
		 Livy 
		 The Latin Library 
		 The Classics Page