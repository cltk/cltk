Livy: Periocha XXVIII
		 

		 
		 
	 
	
 

 TITI LIVI AB URBE CONDITA LIBER XXVIII PERIOCHA
 

 

 
Res in Hispania prospere gestae a Silano, Scipionis legato, et ab L.
Scipione fratre aduersus Poenos, a P. Sulpicio procos. socio Attalo rege
Asiae aduersus Philippum, regem Macedonum, pro Aetolis referuntur.
 

 
Cum M. Liuio et Claudio Neroni coss. triumphus decretus esset, Liuius, qui
in prouincia sua rem gesserat, quadrigis inuectus est, Nero, qui in
collegae prouinciam, ut uictoriam eius adiuuaret, uenerat, equo secutus
est, et in hoc habitu plus gloriae reuerentiaque habuit; nam et plus in
bello quam collega fecerat.
 

 
Ignis in aede Vestae neglegentia uirginis quae non custodierat, extinctus
est; caesa est flagro.
 

 
P. Scipio in Hispania cum Poenis debellauit XIIII anno eius belli, quinto
post anno quam ierat, praeclusisque in totum possessione prouinciae eius
hostibus Hispanias recepit; et a Tarracone in Africam ad Syphacem, regem
Massyliorum, transuectus foedus iunxit. Hasdrubal Gisgonis ibi cum eo in
eodem lecto cenauit. Munus gladiatorium in honorem patris patruique
Carthagini noua edidit, non ex gladiatoribus, sed ex his qui aut in honorem
ducis aut ex prouocatione descendebant; in quo reguli fratres de regno
ferro contenderunt.
 

 
Cum Gisia urbs obpugnaretur, oppidani liberos et coniuges rogo extructo
occiderunt et se iusuper praecipitauerunt.
 

 
Ipse Scipio, dum graui morbo inplicitus est, seditionem in parte exercitus
motam, confirmatus discussit rebellantesque Hispaniae populos coegit in
deditionem uenire. Et amicitia facta cum Masinissa, rege Numidarum, qui
illi auxilium, si in Africam traiecisset, pollicebatur, cum Gaditanis
quoque post discessum inde Magonis, cui Carthagine scriptum erat ut in
Italiam traiceret, Romam reuersus consulque creatus.
 

 
Africam prouinciam petenti, contradicente Q. Fabio Maximo, Sicilia data est
permissumque ut in Africam traiceret, si id e re p. esse censeret.
Mago, Hamilcaris filius, a minore Baleari insula, ubi hiemauerat, in
Italiam traiecit.
 
	 
		 Livy 
		 The Latin Library 
		 The Classics Page