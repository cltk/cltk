Periocha LXXV
		 

		 
		 
	 
	
 

 TITI LIVI AB URBE CONDITA LIBER LXXV PERIOCHA
 

 

 
A. Postumius Albinus legatus cum classi praeesset, infamis crimine
perduellionis, ab exercitu suo interfectus est.
 

 
L. Cornelius Sylla legatus Samnites proelio uicit et bina castra eorum
expugnauit.
 

 
Cn. Pompeius Vestinos in deditionem accepit.
 

 
L. Porcius cos. rebus prospere gestis fusisque aliquotiens Marsis, dum
castra eorum expugnat, cecidit. Ea res hostibus uictoriam eius proelii
dedit.
 

 
Cosconius et Lucanus Samnites acie uicerunt, Marium Egnatium, nobilissimum
hostium ducem, occiderunt, compluraque oppida in deditionem acceperunt.
 

 
L. Sylla Hirpinos domuit, Samnites pluribus proeliis fudit, aliquot populos
recepit, quantisque raro quisquam alius ante consulatum rebus gestis ad
petitionem consulatus Romam est profectus.
 
	 
		 Livy 
		 The Latin Library 
		 The Classics Page