Livy: Periocha XIV
		 

		 
		 
	 
	
 

 TITI LIVI AB URBE CONDITA LIBER XIV PERIOCHA
 

 

 
Pyrrhus in Siciliam traiecit.
 

 
Cum inter alia prodigia fulmine deiectum esset in Capitolio Iouis signum,
caput eius per haruspices inuentum est.
 

 
Curius Dentatus cos. cum dilectum haberet, eius, qui citatus non
responderat, bona primus uendidit ; iterum Pyrrhum ex Sicilia in Italiam
reuersum uicit et Italia expulit.
 

 
Fabricius censor P. Cornelium Rufinum consularem senatu mouit, quod is X
pondo argenti facti haberet.
 

 
Lustro a censoribus condito censa sunt ciuium capita CCLXXI milia CCXXIIII.
 

 
Cum Ptolemaeo, Aegypti rege, societas iuncta est.
 

 
Sextilia, uirgo Vestalis, damnata incesti uiua defossa est.
 

 
Coloniae deductae sunt Posidonia et Cosa.
 

 
Carthaginiensium classis auxilio Tarentinis uenit, quo facto ab his foedus
uiolatum est.
 

 
Res praeterea contra Lucanos et Bruttios et Samnites feliciter gestas et
Pyrrhi regis mortem continet.
 
	 
		 Livy 
		 The Latin Library 
		 The Classics Page