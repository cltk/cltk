Livy: Periocha XXXIII
		 

		 
		 
	 
	
 

 TITI LIVI AB URBE CONDITA LIBER XXXIII PERIOCHA
 

 

 
T. Quintius Flamininus procos. cum Philippo ad Cynoscephalas in Thessalia
acie uicto debellauit. L. Quintius Flamininus, ille frater procos.,
Acarnanas, Leucade urbe quod caput est Acarnanum expugnata, in deditionem
accepit.
 

 
Pax petenti Philippo Graecia liberata data est.
 

 
Attalus ab Thebis ob subitam ualetudinem Pergamum translatus decessit.
 

 
C. Sempronius Tuditanus praetor ab Celtiberis cum exercitu caesus est.
 

 
L. Furius Purpurio et Claudius Marcellus coss. Boios et Insubres Gallos
subegerunt.
 

 
Marcellus triumphauit.
 

 
Hannibal frustra in Africa bellum molitus et ob hoc Romanis per epistulas
ab aduersae factionis principibus delatus propter metum Romanorum, qui
legatos ad senatum Carthaginiensium de eo miserant, profugus ad Antiochum,
Syriae regem, se contulit bellum aduersus Romanos parantem.
 
	 
		 Livy 
		 The Latin Library 
		 The Classics Page