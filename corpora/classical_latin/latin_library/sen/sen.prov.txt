Seneca: On Providence
		 

		 
		 
	 

 

 L. ANNAEI SENECAE DIALOGORVM LIBER I AD LVCILIVM
 
QVARE ALIQVA INCOMMODA BONIS VIRIS ACCIDANT, CVM PROVIDENTIA SIT
 
DE PROVIDENTIA
 

 

 
 I. 
 

 
1. Quaesisti a me, Lucili, quid ita, si prouidentia mundus ageretur,
multa bonis uiris mala acciderent. Hoc commodius in contextu operis redderetur,
cum praeesse uniuersis prouidentiam probaremus et interesse nobis deum;
sed quoniam a toto particulam reuelli placet et unam contradictionem manente
lite integra soluere, faciam rem non difficilem, causam deorum agam.
 2. Superuacuum est in praesentia ostendere non sine aliquo custode
tantum opus stare nec hunc siderum coetum discursumque fortuiti impetus
esse, et quae casus incitat saepe turbari et cito arietare, hanc inoffensam
uelocita tem procedere aeternae legis imperio tantum rerum terra marique
gestantem, tantum clarissimorum luminum et ex disposito relucentium; non
esse materiae errantis hunc ordinem nec quae temere coierunt tanta arte
pendere ut terrarum grauissimum pondus sedeat inmotum et circa se properantis
caeli fugam spectet, ut infusa uallibus maria molliant terras nec ullum
incrementum fluminum sentiant, ut ex minimis seminibus nascantur ingentia.
3. Ne illa quidem quae uidentur confusa et incerta, pluuias dico nubesque
et elisorum fulminum iactus et incendia ruptis montium uerticibus effusa,
tremores labantis soli aliaque quae tumultuosa pars rerum circa terras
mouet, sine ratione, quamuis subita sint, accidunt, sed suas et illa causas
habent non minus quam quae alienis locis conspecta miraculo sunt, ut in
mediis fluctibus calentes aquae et noua insularum in uasto exilientium
mari spatia. 4. Iam uero si quis obseruauerit nudari litora pelago in se
recedente eademque intra exiguum tempus operiri, credet caeca quadam uolutatione
modo contrahi undas et introrsum agi, modo erumpere et magno cursu repetere
sedem suam, cum interim illae portionibus crescunt et ad horam ac diem
subeunt ampliores minoresque, prout illas lunare sidus elicuit, ad cuius
arbitrium oceanus exundat. Suo ista tempori reseruentur, eo quidem magis
quod tu non dubitas de prouidentia sed quereris.
 5. In gratiam te reducam cum dis aduersus optimos optimis. Neque enim
rerum natura patitur ut umquam bona bonis noceant; inter bonos uiros ac
deos amicitia est conciliante uirtute. Amicitiam dico? immo etiam necessitudo
et similitudo, quoniam quidem bonus tempore tantum a deo differt, discipulus
eius aemulatorque et uera progenies, quam parens ille magnificus, uirtutum
non lenis exactor, sicut seueri patres, durius educat. 6. Itaque cum uideris
bonos uiros acceptosque dis laborare sudare, per arduum escendere, malos
autem lasciuire et uoluptatibus fluere, cogita filiorum nos modestia delectari,
uernularum licentia, illos disciplina tristiori contineri, horum ali audaciam.
Idem tibi de deo liqueat: bonum uirum in deliciis non habet, experitur
indurat, sibi illum parat.
 

 
 II. 
 

 
1. 'Quare multa bonis uiris aduersa eueniunt?' Nihil accidere bono uiro
mali potest: non miscentur contraria. Quemadmodum tot amnes, tantum superne
deiectorum imbrium, tanta medicatorum uis fontium non mutant saporem maris,
ne remittunt quidem, ita aduersarum impetus rerum uiri fortis non uertit
animum: manet in statu et quidquid euenit in suum colorem trahit; est enim
omnibus externis potentior. 2. Nec hoc dico, non sentit illa, sed uincit,
et alioqui quietus placidusque contra incurrentia attollitur. Omnia aduersa
exercitationes putat. Quis autem, uir modo et erectus ad honesta, non est
laboris adpetens iusti et ad officia cum periculo promptus? Cui non industrio
otium poena est? 3. Athletas uidemus, quibus uirium cura est, cum fortissimis
quibusque confligere et exigere ab iis per quos certamini praeparantur
ut totis contra ipsos uiribus utantur; caedi se uexarique patiuntur et,
si non inueniunt singulos pares, pluribus simul obiciuntur. 4. Marcet sine
aduersario uirtus: tunc apparet quanta sit quantumque polleat, cum quid
possit patientia ostendit. Scias licet idem uiris bonis esse faciendum,
ut dura ac difficilia non reformident nec de fato querantur, quidquid accidit
boni consulant, in bonum uertant; non quid sed quemadmodum feras interest.
 5. Non uides quanto aliter patres, aliter matres indulgeant? illi excitari
iubent liberos ad studia obeunda mature, feriatis quoque diebus non patiuntur
esse otiosos, et sudorem illis et interdum lacrimas excutiunt; at matres
fouere in sinu, continere in umbra uolunt, numquam contristari, numquam
flere, numquam laborare. 6. Patrium deus habet aduersus bonos uiros animum
et illos fortiter amat et 'operibus' inquit 'doloribus damnis exagitentur,
ut uerum colligant robur.' Languent per inertiam saginata nec labore tantum
sed motu et ipso sui onere deficiunt. Non fert ullum ictum inlaesa felicitas;
at cui adsidua fuit cum incommodis suis rixa, callum per iniurias duxit
nec ulli malo cedit, sed etiam si cecidit de genu pugnat. 7. Miraris tu,
si deus ille bonorum amantissimus, qui illos quam optimos esse atque excellentissimos
uult, fortunam illis cum qua exerceantur adsignat? Ego uero non miror,
si aliquando impetum capiunt spectandi magnos uiros conluctantis cum aliqua
calamitate. 8. Nobis interdum uoluptati est, si adulescens constantis animi
inruentem feram uenabulo excepit, si leonis incursum interritus pertulit,
tantoque hoc spectaculum est gratius quanto id honestior fecit. Non sunt
ista quae possint deorum in se uultum conuertere, puerilia et humanae oblectamenta
leuitatis: 9. ecce spectaculum dignum ad quod respiciat intentus operi
suo deus, ecce par deo dignum, uir fortis cum fortuna mala compositus,
utique si et prouocauit. Non uideo, inquam, quid habeat in terris Iuppiter
pulchrius, si &lt;eo&gt; conuertere animum uelit, quam ut spectet Catonem
iam partibus non semel fractis stantem nihilo minus inter ruinas publicas
rectum. 10. 'Licet' inquit 'omnia in unius dicionem concesserint, custodiantur
legionibus terrae, classibus maria, Caesarianus portas miles obsideat,
Cato qua exeat habet: una manu latam libertati uiam faciet. Ferrum istud,
etiam ciuili bello purum et innoxium, bonas tandem ac nobiles edet operas:
libertatem quam patriae non potuit Catoni dabit. Aggredere, anime, diu
meditatum opus, eripe te rebus humanis. Iam Petreius et Iuba concucurrerunt
iacentque alter alterius manu caesi, fortis et egregia fati conuentio,
sed quae non deceat magnitudinem nostram: tam turpe est Catoni mortem ab
ullo petere quam uitam.' 11. Liquet mihi cum magno spectasse gaudio deos,
dum ille uir, acerrimus sui uindex, alienae saluti consulit et instruit
discedentium fugam, dum studia etiam nocte ultima tractat, dum gladium
sacro pectori infigit, dum uiscera spargit et illam sanctissimam animam
indignamque quae ferro contaminaretur manu educit. 12. Inde crediderim
fuisse parum certum et efficax uulnus: non fuit dis inmortalibus satis
spectare Catonem semel; retenta ac reuocata uirtus est ut in difficiliore
parte se ostenderet; non enim tam magno animo mors initur quam repetitur.
Quidni libenter spectarent alumnum suum tam claro ac memorabili exitu euadentem?
mors illos consecrat quorum exitum et qui timent laudant.
 

 
 III. 
 

 
1. Sed iam procedente oratione ostendam quam non sint quae uidentur
mala: nunc illud dico, ista quae tu uocas aspera, quae aduersa et abominanda,
primum pro ipsis esse quibus accidunt, deinde pro uniuersis, quorum maior
dis cura quam singulorum est, post hoc uolentibus accidere ac dignos malo
esse si nolint. His adiciam fato ista sic ire et eadem lege bonis euenire
qua sunt boni. Persuadebo deinde tibi ne umquam boni uiri miserearis; potest
enim miser dici, non potest esse.
 2. Difficillimum ex omnibus quae proposui uidetur quod primum dixi,
pro ipsis esse quibus eueniunt ista quae horremus ac tremimus. 'Pro ipsis
est' inquis 'in exilium proici, in egestatem deduci, liberos coniugem ecferre,
ignominia adfici, debilitari?' Si miraris haec pro aliquo esse, miraberis
quosdam ferro et igne curari, nec minus fame ac siti. Sed si cogitaueris
tecum remedii causa quibusdam et radi ossa et legi et extrahi uenas et
quaedam amputari membra quae sine totius pernicie corporis haerere non
poterant, hoc quoque patieris probari tibi, quaedam incommoda pro iis esse
quibus accidunt, tam mehercules quam quaedam quae laudantur atque adpetuntur
contra eos esse quos delectauerunt, simillima cruditatibus ebrietatibusque
et ceteris quae necant per uoluptatem. 3. Inter multa magnifica Demetri
nostri et haec uox est, a qua recens sum; sonat adhuc et uibrat in auribus
meis: 'nihil' inquit 'mihi uidetur infelicius eo cui nihil umquam euenit
aduersi.' Non licuit enim illi se experiri. Vt ex uoto illi fluxerint omnia,
ut ante uotum, male tamen de illo di iudicauerunt: indignus uisus est a
quo uinceretur aliquando fortuna, quae ignauissimum quemque refugit, quasi
dicat: 'quid ergo? istum mihi aduersarium adsumam? Statim arma summittet;
non opus est in illum tota potentia mea, leui comminatione pelletur, non
potest sustinere uultum meum. Alius circumspiciatur cum quo conferre possimus
manum: pudet congredi cum homine uinci parato. 4. ' Ignominiam iudicat
gladiator cum inferiore componi et scit eum sine gloria uinci qui sine
periculo uincitur. Idem facit fortuna: fortissimos sibi pares quaerit,
quosdam fastidio transit. Contumacissimum quemque et rectissimum adgreditur,
aduersus quem uim suam intendat: ignem experitur in Mucio, paupertatem
in Fabricio, exilium in Rutilio, tormenta in Regulo, uenenum in Socrate,
mortem in Catone. Magnum exemplum nisi mala fortuna non inuenit.
 5. Infelix est Mucius quod dextra ignes hostium premit et ipse a se
exigit erroris sui poenas, quod regem quem armata manu non potuit exusta
fugat? Quid ergo? felicior esset, si in sinu amicae foueret manum?
 6. Infelix est Fabricius quod rus suum, quantum a re publica uacauit,
fodit? quod bellum tam cum Pyrrho quam cum diuitiis gerit? quod ad focum
cenat illas ipsas radices et herbas quas in repurgando agro triumphalis
senex uulsit? Quid ergo? felicior esset, si in uentrem suum longinqui litoris
pisces et peregrina aucupia congereret, si conchyliis superi atque inferi
maris pigritiam stomachi nausiantis erigeret, si ingenti pomorum strue
cingeret primae formae feras, captas multa caede uenantium?
 7. Infelix est Rutilius quod qui illum damnauerunt cau sam dicent omnibus
saeculis? quod aequiore animo passus est se patriae eripi quam sibi exilium?
quod Sullae dictatori solus aliquid negauit et reuocatus tantum non retro
cessit et longius fugit? 'Viderint' inquit 'isti quos Romae deprehendit
felicitas tua: uideant largum in foro sanguinem et supra Seruilianum lacum
(id enim proscriptionis Sullanae spoliarium est) senatorum capita et passim
uagantis per urbem percussorum greges et multa milia ciuium Romanorum uno
loco post fidem, immo per ipsam fidem trucidata; uideant ista qui exulare
non possunt.' 8. Quid ergo? felix est L. Sulla quod illi descendenti ad
forum gladio summouetur, quod capita sibi consularium uirorum patitur ostendi
et pretium caedis per quaestorem ac tabulas publicas numerat? Et haec omnia
facit ille, ille qui legem Corneliam tulit.
 9. Veniamus ad Regulum: quid illi fortuna nocuit quod illum documentum
fidei, documentum patientiae fecit? Figunt cutem claui et quocumque fatigatum
corpus reclinauit, uulneri incumbit; in perpetuam uigiliam suspensa sunt
lumina: quanto plus tormenti tanto plus erit gloriae. Vis scire quam non
paeniteat hoc pretio aestimasse uirtutem? refige illum et mitte in senatum:
eandem sententiam dicet. 10. Feliciorem ergo tu Maecenatem putas, cui amoribus
anxio et morosae uxoris cotidiana repudia deflenti somnus per symphoniarum
cantum ex longinquo lene resonantium quaeritur? Mero se licet sopiat et
aquarum fragoribus auocet et mille uoluptatibus mentem anxiam fallat, tam
uigilabit in pluma quam ille in cruce; sed illi solacium est pro honesto
dura tolerare et ad causam a patientia respicit, hunc uoluptatibus marcidum
et felicitate nimia laborantem magis iis quae patitur uexat causa patiendi.
11. Non usque eo in possessionem generis humani uitia uenerunt ut dubium
sit an electione fati data plures nasci Reguli quam Maecenates uelint;
aut si quis fuerit qui audeat dicere Maecenatem se quam Regulum nasci maluisse,
idem iste, taceat licet, nasci se Terentiam maluit.
 12. Male tractatum Socratem iudicas quod illam potionem publice mixtam
non aliter quam medicamentum inmortalitatis obduxit et de morte disputauit
usque ad ipsam? Male cum illo actum est quod gelatus est sanguis ac paulatim
frigore inducto uenarum uigor constitit? 13. Quanto magis huic inuidendum
est quam illis quibus gemma ministratur, quibus exoletus omnia pati doctus
exsectae uirilitatis aut dubiae suspensam auro niuem diluit! Hi quidquid
biberunt uomitu remetientur tristes et bilem suam regustantes, at ille
uenenum laetus et libens hauriet.
 14. Quod ad Catonem pertinet, satis dictum est, summamque illi felicitatem
contigisse consensus hominum fatebitur, quem sibi rerum natura delegit
cum quo metuenda conlideret. 'Inimicitiae potentium graues sunt: opponatur
simul Pompeio, Caesari, Crasso. Graue est a deterioribus honore anteiri:
Vatinio postferatur. Graue est ciuilibus bellis interesse: toto terrarum
orbe pro causa bona tam infeliciter quam pertinaciter militet. Graue est
manus sibi adferre: faciat. Quid per haec consequar? ut omnes sciant non
esse haec mala quibus ego dignum Catonem putaui.'
 
 

 
 IV. 
 

 
1. Prosperae res et in plebem ac uilia ingenia deueniunt; at calamitates
terroresque mortalium sub iugum mittereproprium magni uiri est. Semper
uero esse felicem et sine morsu animi transire uitam ignorare est rerum
naturae alteram partem. 2. Magnus uir es: sed unde scio, si tibi fortuna
non dat facultatem exhibendae uirtutis? Descendisti ad Olympia, sed nemo
praeter te: coronam habes, uictoriam non habes; non gratulor tamquam uiro
forti, sed tamquam consulatum praeturamue adepto: honore auctus es. 3.
Idem dicere et bono uiro possum, si illi nullam occasionem difficilior
casus dedit in qua [una] uim animi sui ostenderet: 'miserum te iudico,
quod numquam fuisti miser. Transisti sine aduersario uitam; nemo sciet
quid potueris, ne tu quidem ipse.' Opus est enim ad notitiam sui experimento;
quid quisque posset nisi temptando non didicit. Itaque quidam ipsi ultro
se cessantibus malis optulerunt et uirtuti iturae in obscurum occasionem
per quam enitesceret quaesierunt. 4. Gaudent, inquam, magni uiri aliquando
rebusaduersis, non aliter quam fortes milites bello; Triumphum ego murmillonem
sub Ti. Caesare de raritate munerum audiui querentem: 'quam bella' inquit
'aetas perit!'
 Auida est periculi uirtus et quo tendat, non quid passura sit cogitat,
quoniam etiam quod passura est gloriae pars est. Militares uiri gloriantur
uulneribus, laeti fluentem meliori casu sanguinem ostentant: idem licet
fecerint qui integri reuertuntur ex acie, magis spectatur qui saucius redit.
5. Ipsis, inquam, deus consulit quos esse quam honestissimos cupit, quotiens
illis materiam praebet aliquid animose fortiterque faciendi, ad quam rem
opus est aliqua rerum difficultate: gubernatorem in tempestate, in acie
militem intellegas. Vnde possum scire quantum aduersus paupertatem tibi
animi sit, si diuitiis diffluis? Vnde possum scire quantum aduersus ignominiam
et infamiam odiumque populare constantiae habeas, si inter plausus senescis,
si te inexpugnabilis et inclinatione quadam mentium pronus fauor sequitur?
Vnde scio quam aequo animo laturus sis orbitatem, si quoscumque sustulisti
uides? Audiui te, cum alios consolareris: tunc conspexissem, si te ipse
consolatus esses, si te ipse dolere uetuisses. 6. Nolite, obsecro uos,
expauescere ista quae di inmortales uelut stimulos admouent animis: calamitas
uirtutis occasio est. Illos merito quis dixerit miseros qui nimia felicitate
torpescunt, quos uelut in mari lento tranquillitas iners detinet: quidquid
illis inciderit, nouum ueniet. 7. Magis urgent saeua inexpertos, graue
est tenerae ceruici iugum; ad suspicionem uulneris tiro pallescit, audacter
ueteranus cruorem suum spectat, qui scit se saepe uicisse post sanguinem.
Hos itaque deus quos probat, quos amat, indurat recognoscit exercet; eos
autem quibus indulgere uidetur, quibus parcere, molles uenturis malis seruat.
Erratis enim si quem iudicatis exceptum: ueniet &lt;et&gt; ad illum diu felicem
sua portio; quisquis uidetur dimissus esse dilatus est.
 8. Quare deus optimum quemque aut mala ualetudine aut luctu aut aliis
incommodis adficit? quia in castris quoque periculosa fortissimis imperantur:
dux lectissimos mittit qui nocturnis hostes adgrediantur insidiis aut explorent
iter aut praesidium loco deiciant. Nemo eorum qui exeunt dicit 'male de
me imperator meruit', sed 'bene iudicauit'. Idem dicant quicumque iubentur
pati timidis ignauisque flebilia: 'digni uisi sumus deo in quibus experiretur
quantum humana natura posset pati.'
 9. Fugite delicias, fugite eneruantem felicitatem qua animi permadescunt
et, nisi aliquid interuenit quod humanae sortis admoneat, &lt;marcent&gt;
uelut perpetua ebrietate sopiti. Quem specularia semper ab adflatu uindicaverunt,
cuius pedes inter fomenta subinde mutata tepuerunt, cuius cenationes subditus
et parietibus circumfusus calor temperauit, hunc leuis aura non sine periculo
stringet. 10. Cum omnia quae excesserunt modum noceant, periculosissima
felicitatis intemperantia est: mouet cerebrum, in uanas mentem imagines
euocat, multum inter falsum ac uerum mediae caliginis fundit. Quidni satius
sit perpetuam infelicitatem aduocata uirtute sustinere quam infinitis atque
inmodicis bonis rumpi? lenior ieiunio mors est, cruditate dissiliunt.
 11. Hanc itaque rationem di sequuntur in bonis uiris quam in discipulis
suis praeceptores, qui plus laboris ab iis exigunt in quibus certior spes
est. Numquid tu inuisos esse Lacedaemoniis liberos suos credis, quorum
experiuntur indolem publice uerberibus admotis? Ipsi illos patres adhortantur
ut ictus flagellorum fortiter perferant, et laceros ac semianimes rogant,
perseuerent uulnera praebere uulneribus. 12. Quid mirum, si dure generosos
spiritus deus temptat? numquam uirtutis molle documentum est. Verberat
nos et lacerat fortuna: patiamur. Non est saeuitia, certamen est, quod
&lt;quo&gt; saepius adierimus, fortiores erimus: solidissima corporis pars
est quam frequens usus agitauit. Praebendi fortunae sumus, ut contra illam
ab ipsa duremur: paulatim nos sibi pares faciet, contemptum periculorum
adsiduitas periclitandi dabit. 13. Sic sunt nauticis corpora ferendo mari
dura, agricolis manus tritae, ad excutienda tela militares lacerti ualent,
agilia sunt membra cursoribus: id in quoque solidissimum est quod exercuit.
Ad contemnendam patientiam malorum animus patientia peruenit; quae quid
in nobis efficere possit scies, si aspexeris quantum nationibus nudis et
inopia fortioribus labor praestet. 14. Omnes considera gentes in quibus
Romana pax desinit, Germanos dico et quidquid circa Histrum uagarum gentium
occursat: perpetua illos hiemps, triste caelum premit, maligne solum sterile
sustentat; imbrem culmo aut fronde defendunt, super durata glacie stagna
persultant, in alimentum feras captant. 15. Miseri tibi uidentur? nihil
miserum est quod in naturam consuetudo perduxit; paulatim enim uoluptati
sunt quae necessitate coeperunt. Nulla illis domicilia nullaeque sedes
sunt nisi quas lassitudo in diem posuit; uilis et hic quaerendus manu uictus,
horrenda iniquitas caeli, intecta corpora: hoc quod tibi calamitas uidetur
tot gentium uita est. 16. Quid miraris bonos uiros, ut confirmentur, concuti?
non est arbor solida nec fortis nisi in quam frequens uentus incursat;
ipsa enim uexatione constringitur et radices certius figit: fragiles sunt
quae in aprica ualle creuerunt. Pro ipsis ergo bonis uiris est, ut esse
interriti possint, multum inter formidolosa uersari et aequo animo ferre
quae non sunt mala nisi male sustinenti.
 

 
 V. 
 

 
1. Adice nunc quod pro omnibus est optimum quemque, ut ita dicam, militare
et edere operas. Hoc est propositum deo quod sapienti uiro, ostendere haec
quae uulgus adpetit, quae reformidat, nec bona esse nec mala; apparebit
autem bona esse, si illa non nisi bonis uiris tribuerit, et mala esse,
si tantum malis inrogauerit. 2. Detestabilis erit caecitas, si nemo oculos
perdiderit nisi cui eruendi sunt; itaque careant luce Appius et Metellus.
Non sunt diuitiae bonum; itaque habeat illas et Elius leno, ut homines
pecuniam, cum in templis consecrauerint, uideant et in fornice. Nullo modo
magis potest deus concupita traducere quam si illa ad turpissimos defert,
ab optimis abigit. 3. 'At iniquum est uirum bonum debilitari aut configi
aut alligari, malos integris corporibus solutos ac delicatos incedere.'
Quid porro? non est iniquum fortes uiros arma sumere et in castris pernoctare
et pro uallo obligatis stare uulneribus, interim in urbe securos esse praecisos
et professos inpudicitiam? Quid porro? non est iniquum nobilissimas uirgines
ad sacra facienda noctibus excitari, altissimo somno inquinatas frui? 4.
Labor optimos citat: senatus per totum diem saepe consulitur, cum illo
tempore uilissimus quisque aut in campo otium suum oblectet aut in popina
lateat aut tempus in aliquo circulo terat. Idem in hac magna re publica
fit: boni uiri laborant, inpendunt, inpenduntur, et uolentes quidem; non
trahuntur a fortuna, sequuntur illam et aequant gradus; si scissent, antecessissent.
5. Hanc quoque animosam Demetri fortissimi uiri uocem audisse me memini:
'hoc unum' inquit 'de uobis, di inmortales, queri possum, quod non ante
mihi notam uoluntatem uestram fecistis; prior enim ad ista uenissem ad
quae nunc uocatus adsum. Vultis liberos sumere? uobisillos sustuli. Vultis
aliquam partem corporis? sumite: non magnam rem promitto, cito totum relinquam.
Vultis spiritum? quidni nullam moram faciam quo minus recipiatis quod dedisti?
A uolente feretis quidquid petieritis. Quid ergo est? maluissem offerre
quam tradere. Quid opus fuit auferre? accipere potuistis; sed ne nunc quidem
auferetis, quia nihil eripitur nisi retinenti.'
 6. Nihil cogor, nihil patior inuitus, nec seruio deo sed assentior,
eo quidem magis quod scio omnia certa et in aeternum dicta lege decurrere.
7. Fata nos ducunt et quantum cuique temporis restat prima nascentium hora
disposuit. Causa pendet ex causa, priuata ac publica longus ordo rerum
trahit: ideo fortiter omne patiendum est quia non, ut putamus, incidunt
cuncta sed ueniunt. Olim constitutum est quid gaudeas, quid fleas, et quamuis
magna uideatur uarietate singulorum uita distingui, summa in unum uenit:
accipimus peritura perituri. 8. Quid itaque indignamur? quid querimur?
ad hoc parati sumus. Vtatur ut uult suis natura corporibus: nos laeti ad
omnia et fortes cogitemus nihil perire de nostro. Quid est boni uiri? praebere
se fato. Grande solacium est cum uniuerso rapi; quidquid est quod nos sic
uiuere, sic mori iussit, eadem necessitate et deos alligat. Inreuocabilis
humana pariter ac diuina cursus uehit: ille ipse omnium conditor et rector
scripsit quidem fata, sed sequitur; semper paret, semel iussit. 9. 'Quare
tamen deus tam iniquus in distributione fati fuit ut bonis uiris paupertatem
et uulnera et acerba funera adscriberet?' Non potest artifex mutare materiam:
~hoc passa est~. Quaedam separari a quibusdam non possunt, cohaerent, indiuidua
sunt. Languida ingenia et in somnum itura aut in uigiliam somno simillimam
inertibus nectuntur elementis: ut efficiatur uir cum cura dicendus, fortiore
fato opus est. Non erit illi planum iter: sursum oportet ac deorsum eat,
fluctuetur ac nauigium in turbido regat. Contra fortunam illi tenendus
est cursus; multa accident dura, aspera, sed quae molliat et conplanet
ipse. Ignis aurum probat, miseria fortes uiros. 10. Vide quam alte escendere
debeat uirtus: scies illi non per secura uadendum.
 

 
 
Ardua prima uia est et quam uix mane recentes 
enituntur equi; medio est altissima caelo, 
unde mare et terras ipsi mihi saepe uidere 
sit timor et pauida trepidet formidine pectus. 
ultima prona uia est et eget moderamine certo; 
tunc etiam quae me subiectis excipit undis, 
ne ferar in praeceps, Tethys solet ima uereri.
 
 

 
11. Haec cum audisset ille generosus adulescens, 'placet' inquit 'uia,
escendo; est tanti per ista ire casuro.' Non desinit acrem animum metu
territare:
 

 
 
utque uiam teneas nulloque errore traharis, 
per tamen aduersi gradieris cornua tauri 
Haemoniosque arcus uiolentique ora leonis.
 
 

 
Post haec ait: 'iunge datos currus: his quibus deterreri me putas incitor;
libet illic stare ubi ipse Sol trepidat.' Humilis et inertis est tuta sectari:
per alta uirtus it.
 

 
 VI. 
 

 
1. 'Quare tamen bonis uiris patitur aliquid mali deus fieri?' Ille uero
non patitur. Omnia mala ab illis remouit, scelera et flagitia et cogitationes
inprobas et auida consilia et libidinem caecam et alieno imminentem auaritiam;
ipsos tuetur ac uindicat: numquid hoc quoque aliquis a deo exigit, ut bonorum
uirorum etiam sarcinas seruet? Remittunt ipsi hanc deo curam: externa contemnunt.
2. Democritus diuitias proiecit, onus illas bonae mentis existimans: quid
ergo miraris, si id deus bono uiro accidere patitur quod uir bonus aliquando
uult sibi accidere? Filios amittunt uiri boni: quidni, cum aliquando et
occidant? In exilium mittuntur: quidni, cum aliquando ipsi patriam non
repetituri relinquant? Occiduntur: quidni, cum aliquando ipsi sibi manus
adferant? 3. Quare quaedam dura patiuntur? ut alios pati doceant; nati
sunt in exemplar. Puta itaque deum dicere: 'quid habetis quod de me queri
possitis, uos quibus recta placuerunt? Aliis bona falsa circumdedi et animos
inanes uelut longo fallacique somnio lusi: auro illos et argento et ebore
adornaui, intus boni nihil est. 4. Isti quos pro felicibus aspicis, si
non qua occurrunt sed qua latent uideris, miseri sunt, sordidi turpes,
ad similitudinem parietum suorum extrinsecus culti; non est ista solida
et sincera felicitas: crusta est et quidem tenuis. Itaque dum illis licet
stare et ad arbitrium suum ostendi, nitent et inponunt; cum aliquid incidit
quod disturbet ac detegat, tunc apparet quantum altae ac uerae foeditatis
alienus splendor absconderit. 5. Vobis dedi bona certa mansura, quanto
magis uersauerit aliquis et undique inspexerit, meliora maioraque; permisi
uobis metuenda contemnere, cupiditates fastidire; non fulgetis extrinsecus,
bona uestra introrsus obuersa sunt. Sic mundus exteriora contempsit spectaculo
sui laetus. Intus omne posui bonum; non egere felicitate felicitas uestra
est.
 6. "At multa incidunt tristia horrenda, dura toleratu." Quia non poteram
uos istis subducere, animos uestros aduersus omnia armaui: ferte fortiter.
Hoc est quo deum antecedatis: ille extra patientiam malorum est, uos supra
patientiam. Contemnite paupertatem: nemo tam pauper uiuit quam natus est.
Contemnite dolorem: aut soluetur aut soluet. Contemnite mortem: quae uos
aut finit aut transfert. Contemnite fortunam: nullum illi telum quo feriret
animum dedi. 7. Ante omnia caui ne quis uos teneret inuitos; patet exitus:
si pugnare non uultis, licet fugere. Ideo ex omnibus rebus quas esse uobis
necessarias uolui nihil feci facilius quam mori. Prono animam loco posui:
~trahitur~ adtendite modo et uidebitis quam breuis ad libertatem et quam
expedita ducat uia. Non tam longas in exitu uobis quam intrantibus moras
posui; alioqui magnum in uos regnum fortuna tenuisset, si homo tam tarde
moreretur quam nascitur. 8. Omne tempus, omnis uos locus doceat quam facile
sit renuntiare naturae et munus illi suum inpingere; inter ipsa altaria
et sollemnes sacrificantium ritus, dum optatur uita, mortem condiscite.
Corpora opima taurorum exiguo concidunt uulnere et magnarum uirium animalia
humanae manus ictus inpellit; tenui ferro commissura ceruicis abrumpitur,
et cum articulus ille qui caput collumque committit incisus est, tanta
illa moles corruit. 9. Non in alto latet spiritus nec utique ferro eruendus
est; non sunt uulnere penitus inpresso scrutanda praecordia: in proximo
mors est. Non certum ad hos ictus destinaui locum: quacumque uis peruium
est. Ipsum illud quod uocatur mori, quo anima discedit a corpore, breuius
est quam ut sentiri tanta uelocitas possit: siue fauces nodus elisit, siue
spiramentum aqua praeclusit, siue in caput lapsos subiacentis soli duritia
comminuit, siue haustus ignis cursum animae remeantis interscidit, quidquid
est, properat. Ecquid erubescitis? quod tam cito fit timetis diu!'
 

 

 
  Seneca the Younger The Latin Library The Classics Page