Tibullus Book I
		 

		 
		 
	 
	
 

 A. TIBVLLI ELEGIAE LIBER PRIMVS 

 

 
 I II III IV V VI VII VIII IX X 

 

 
 I 

 
 Divitias alius fulvo sibi congerat auro 
 &nbsp Et teneat culti iugera multa soli, 
Quem labor adsiduus vicino terreat hoste, 
 &nbsp Martia cui somnos classica pulsa fugent: 
Me mea paupertas vita traducat inerti,    5 
 &nbsp Dum meus adsiduo luceat igne focus. 
Ipse seram teneras maturo tempore vites 
 &nbsp Rusticus et facili grandia poma manu; 
Nec spes destituat, sed frugum semper acervos 
 &nbsp Praebeat et pleno pinguia musta lacu.    10 
Nam veneror, seu stipes habet desertus in agris 
 &nbsp Seu vetus in trivio florida serta lapis, 
Et quodcumque mihi pomum novus educat annus, 
 &nbsp Libatum agricolae ponitur ante deo. 
Flava Ceres, tibi sit nostro de rure corona    15 
 &nbsp Spicea, quae templi pendeat ante fores, 
Pomosisque ruber custos ponatur in hortis, 
 &nbsp Terreat ut saeva falce Priapus aves. 
Vos quoque, felicis quondam, nunc pauperis agri 
 &nbsp Custodes, fertis munera vestra, Lares.    20 
Tunc vitula innumeros lustrabat caesa iuvencos, 
 &nbsp Nunc agna exigui est hostia parva soli. 
Agna cadet vobis, quam circum rustica pubes 
 &nbsp Clamet 'io messes et bona vina date'. 
Iam modo iam possim contentus vivere parvo    25 
 &nbsp Nec semper longae deditus esse viae, 
Sed Canis aestivos ortus vitare sub umbra 
 &nbsp Arboris ad rivos praetereuntis aquae. 
Nec tamen interdum pudeat tenuisse bidentem 
 &nbsp Aut stimulo tardos increpuisse boves,    30 
Non agnamve sinu pigeat fetumve capellae 
 &nbsp Desertum oblita matre referre domum. 
At vos exiguo pecori, furesque lupique, 
 &nbsp Parcite: de magno est praeda petenda grege. 
Hic ego pastoremque meum lustrare quotannis    35 
 &nbsp Et placidam soleo spargere lacte Palem. 
Adsitis, divi, neu vos e paupere mensa 
 &nbsp Dona nec e puris spernite fictilibus. 
Fictilia antiquus primum sibi fecit agrestis 
 &nbsp Pocula, de facili conposuitque luto.    40 
Non ego divitias patrum fructusque requiro, 
 &nbsp Quos tulit antiquo condita messis avo: 
Parva seges satis est, satis requiescere lecto 
 &nbsp Si licet et solito membra levare toro. 
Quam iuvat inmites ventos audire cubantem    45 
 &nbsp Et dominam tenero continuisse sinu 
Aut, gelidas hibernus aquas cum fuderit Auster, 
 &nbsp Securum somnos igne iuvante sequi. 
Hoc mihi contingat. Sit dives iure, furorem 
 &nbsp Qui maris et tristes ferre potest pluvias.    50 
O quantum est auri pereat potiusque smaragdi, 
 &nbsp Quam fleat ob nostras ulla puella vias. 
Te bellare decet terra, Messalla, marique, 
 &nbsp Ut domus hostiles praeferat exuvias; 
Me retinent vinctum formosae vincla puellae,    55 
 &nbsp Et sedeo duras ianitor ante fores. 
Non ego laudari curo, mea Delia; tecum 
 &nbsp Dum modo sim, quaeso segnis inersque vocer. 
Te spectem, suprema mihi cum venerit hora, 
 &nbsp Te teneam moriens deficiente manu.    60 
Flebis et arsuro positum me, Delia, lecto, 
 &nbsp Tristibus et lacrimis oscula mixta dabis. 
Flebis: non tua sunt duro praecordia ferro 
 &nbsp Vincta, neque in tenero stat tibi corde silex. 
Illo non iuvenis poterit de funere quisquam    65 
 &nbsp Lumina, non virgo, sicca referre domum. 
Tu manes ne laede meos, sed parce solutis 
 &nbsp Crinibus et teneris, Delia, parce genis. 
Interea, dum fata sinunt, iungamus amores: 
 &nbsp Iam veniet tenebris Mors adoperta caput,    70 
Iam subrepet iners aetas, nec amare decebit, 
 &nbsp Dicere nec cano blanditias capite. 
Nunc levis est tractanda Venus, dum frangere postes 
 &nbsp Non pudet et rixas inseruisse iuvat. 
Hic ego dux milesque bonus: vos, signa tubaeque,    75 
 &nbsp Ite procul, cupidis volnera ferte viris, 
Ferte et opes: ego conposito securus acervo 
 &nbsp Despiciam dites despiciamque famem.
 

 

 
 II 

 
 Adde merum vinoque novos conpesce dolores, 
 &nbsp Occupet ut fessi lumina victa sopor, 
Neu quisquam multo percussum tempora baccho 
 &nbsp Excitet, infelix dum requiescit amor. 
Nam posita est nostrae custodia saeva puellae,    5 
 &nbsp Clauditur et dura ianua firma sera. 
Ianua difficilis domini, te verberet imber, 
 &nbsp Te Iovis imperio fulmina missa petant. 
Ianua, iam pateas uni mihi, victa querelis, 
 &nbsp Neu furtim verso cardine aperta sones.    10 
Et mala siqua tibi dixit dementia nostra, 
 &nbsp Ignoscas: capiti sint precor illa meo. 
Te meminisse decet, quae plurima voce peregi 
 &nbsp Supplice, cum posti florida serta darem. 
Tu quoque ne timide custodes, Delia, falle,    15 
 &nbsp Audendum est: fortes adiuvat ipsa Venus. 
Illa favet, seu quis iuvenis nova limina temptat, 
 &nbsp Seu reserat fixo dente puella fores; 
Illa docet molli furtim derepere lecto, 
 &nbsp Illa pedem nullo ponere posse sono,    20 
Illa viro coram nutus conferre loquaces 
 &nbsp Blandaque conpositis abdere verba notis. 
Nec docet hoc omnes, sed quos nec inertia tardat 
 &nbsp Nec vetat obscura surgere nocte timor. 
En ego cum tenebris tota vagor anxius urbe,    25 
 &nbsp * * * 
Nec sinit occurrat quisquam, qui corpora ferro 
 &nbsp Volneret aut rapta praemia veste petat. 
Quisquis amore tenetur, eat tutusque sacerque 
 &nbsp Qualibet: insidias non timuisse decet.    30 
Non mihi pigra nocent hibernae frigora noctis, 
 &nbsp Non mihi, cum multa decidit imber aqua. 
Non labor hic laedit, reseret modo Delia postes 
 &nbsp Et vocet ad digiti me taciturna sonum. 
Parcite luminibus, seu vir seu femina fiat    35 
 &nbsp Obvia: celari volt sua furta Venus. 
Neu strepitu terrete pedum neu quaerite nomen 
 &nbsp Neu prope fulgenti lumina ferte face. 
Siquis et inprudens adspexerit, occulat ille 
 &nbsp Perque deos omnes se meminisse neget:    40 
Nam fuerit quicumque loquax, is sanguine natam, 
 &nbsp Is Venerem e rapido sentiet esse mari. 
Nec tamen huic credet coniunx tuus, ut mihi verax 
 &nbsp Pollicita est magico saga ministerio. 
Hanc ego de caelo ducentem sidera vidi,    45 
 &nbsp Fluminis haec rapidi carmine vertit iter, 
Haec cantu finditque solum Manesque sepulcris 
 &nbsp Elicit et tepido devocat ossa rogo; 
Iam tenet infernas magico stridore catervas, 
 &nbsp Iam iubet adspersas lacte referre pedem.    50 
Cum libet, haec tristi depellit nubila caelo, 
 &nbsp Cum libet, aestivo convocat orbe nives. 
Sola tenere malas Medeae dicitur herbas, 
 &nbsp Sola feros Hecates perdomuisse canes. 
Haec mihi conposuit cantus, quis fallere posses:    55 
 &nbsp Ter cane, ter dictis despue carminibus. 
Ille nihil poterit de nobis credere cuiquam, 
 &nbsp Non sibi, si in molli viderit ipse toro. 
Tu tamen abstineas aliis: nam cetera cernet 
 &nbsp Omnia, de me uno sentiet ipse nihil.    60 
Quid, credam? nempe haec eadem se dixit amores 
 &nbsp Cantibus aut herbis solvere posse meos, 
Et me lustravit taedis, et nocte serena 
 &nbsp Concidit ad magicos hostia pulla deos. 
Non ego, totus abesset amor, sed mutuus esset,    65 
 &nbsp Orabam, nec te posse carere velim. 
Ferreus ille fuit, qui, te cum posset habere, 
 &nbsp Maluerit praedas stultus et arma sequi. 
Ille licet Cilicum victas agat ante catervas, 
 &nbsp Ponat et in capto Martia castra solo,    70 
Totus et argento contextus, totus et auro 
 &nbsp Insideat celeri conspiciendus equo, 
Ipse boves mea si tecum modo Delia possim 
 &nbsp Iungere et in solito pascere monte pecus, 
Et te, dum liceat, teneris retinere lacertis,    75 
 &nbsp Mollis et inculta sit mihi somnus humo. 
Quid Tyrio recubare toro sine amore secundo 
 &nbsp Prodest, cum fletu nox vigilanda venit? 
Nam neque tum plumae nec stragula picta soporem 
 &nbsp Nec sonitus placidae ducere posset aquae.    80 
Num Veneris magnae violavi numina verbo, 
 &nbsp Et mea nunc poenas inpia lingua luit? 
Num feror incestus sedes adiisse deorum 
 &nbsp Sertaque de sanctis deripuisse focis? 
Non ego, si merui, dubitem procumbere templis    85 
 &nbsp Et dare sacratis oscula liminibus, 
Non ego tellurem genibus perrepere supplex 
 &nbsp Et miserum sancto tundere poste caput. 
At tu, qui laetus rides mala nostra, caveto 
 &nbsp Mox tibi: non uni saeviet usque deus.    90 
Vidi ego, qui iuvenum miseros lusisset amores, 
 &nbsp Post Veneris vinclis subdere colla senem 
Et sibi blanditias tremula conponere voce 
 &nbsp Et manibus canas fingere velle comas, 
Stare nec ante fores puduit caraeve puellae    95 
 &nbsp Ancillam medio detinuisse foro. 
Hunc puer, hunc iuvenis turba circumterit arta, 
 &nbsp Despuit in molles et sibi quisque sinus. 
At mihi parce, Venus: semper tibi dedita servit 
 &nbsp Mens mea: quid messes uris acerba tuas?
 

 

 
 III 

 
 Ibitis Aegaeas sine me, Messalla, per undas, 
 &nbsp O utinam memores ipse cohorsque mei. 
Me tenet ignotis aegrum Phaeacia terris, 
 &nbsp Abstineas avidas, Mors, modo, nigra, manus. 
Abstineas, Mors atra, precor: non hic mihi mater    5 
 &nbsp Quae legat in maestos ossa perusta sinus, 
Non soror, Assyrios cineri quae dedat odores 
 &nbsp Et fleat effusis ante sepulcra comis, 
Delia non usquam; quae me cum mitteret urbe, 
 &nbsp Dicitur ante omnes consuluisse deos.    10 
Illa sacras pueri sortes ter sustulit: illi 
 &nbsp Rettulit e trinis omina certa puer. 
Cuncta dabant reditus: tamen est deterrita numquam, 
 &nbsp Quin fleret nostras respiceretque vias. 
Ipse ego solator, cum iam mandata dedissem,    15 
 &nbsp Quaerebam tardas anxius usque moras. 
Aut ego sum causatus aves aut omina dira, 
 &nbsp Saturni sacram me tenuisse diem. 
O quotiens ingressus iter mihi tristia dixi 
 &nbsp Offensum in porta signa dedisse pedem!    20 
Audeat invito ne quis discedere Amore, 
 &nbsp Aut sciat egressum se prohibente deo. 
Quid tua nunc Isis mihi, Delia, quid mihi prosunt 
 &nbsp Illa tua totiens aera repulsa manu, 
Quidve, pie dum sacra colis, pureque lavari    25 
 &nbsp Te&#151;memini&#151;et puro secubuisse toro? 
Nunc, dea, nunc succurre mihi&#151;nam posse mederi 
 &nbsp Picta docet templis multa tabella tuis&#151;, 
Ut mea votivas persolvens Delia voces 
 &nbsp Ante sacras lino tecta fores sedeat    30 
Bisque die resoluta comas tibi dicere laudes 
 &nbsp Insignis turba debeat in Pharia. 
At mihi contingat patrios celebrare Penates 
 &nbsp Reddereque antiquo menstrua tura Lari. 
Quam bene Saturno vivebant rege, priusquam    35 
 &nbsp Tellus in longas est patefacta vias! 
Nondum caeruleas pinus contempserat undas, 
 &nbsp Effusum ventis praebueratque sinum, 
Nec vagus ignotis repetens conpendia terris 
 &nbsp Presserat externa navita merce ratem.    40 
Illo non validus subiit iuga tempore taurus, 
 &nbsp Non domito frenos ore momordit equus, 
Non domus ulla fores habuit, non fixus in agris, 
 &nbsp Qui regeret certis finibus arva, lapis. 
Ipsae mella dabant quercus, ultroque ferebant    45 
 &nbsp Obvia securis ubera lactis oves. 
Non acies, non ira fuit, non bella, nec ensem 
 &nbsp Inmiti saevus duxerat arte faber. 
Nunc Iove sub domino caedes et vulnera semper, 
 &nbsp Nunc mare, nunc leti mille repente viae.    50 
Parce, pater. timidum non me periuria terrent, 
 &nbsp Non dicta in sanctos inpia verba deos. 
Quodsi fatales iam nunc explevimus annos, 
 &nbsp Fac lapis inscriptis stet super ossa notis: 
'Hic iacet inmiti consumptus morte Tibullus,    55 
 &nbsp Messallam terra dum sequiturque mari.' 
Sed me, quod facilis tenero sum semper Amori, 
 &nbsp Ipsa Venus campos ducet in Elysios. 
Hic choreae cantusque vigent, passimque vagantes 
 &nbsp Dulce sonant tenui gutture carmen aves,    60 
Fert casiam non culta seges, totosque per agros 
 &nbsp Floret odoratis terra benigna rosis; 
Ac iuvenum series teneris inmixta puellis 
 &nbsp Ludit, et adsidue proelia miscet Amor. 
Illic est, cuicumque rapax mors venit amanti,    65 
 &nbsp Et gerit insigni myrtea serta coma. 
At scelerata iacet sedes in nocte profunda 
 &nbsp Abdita, quam circum flumina nigra sonant: 
Tisiphoneque inpexa feros pro crinibus angues 
 &nbsp Saevit, et huc illuc inpia turba fugit.    70 
Tum niger in porta serpentum Cerberus ore 
 &nbsp Stridet et aeratas excubat ante fores. 
Illic Iunonem temptare Ixionis ausi 
 &nbsp Versantur celeri noxia membra rota, 
Porrectusque novem Tityos per iugera terrae    75 
 &nbsp Adsiduas atro viscere pascit aves. 
Tantalus est illic, et circum stagna, sed acrem 
 &nbsp Iam iam poturi deserit unda sitim, 
Et Danai proles, Veneris quod numina laesit, 
 &nbsp In cava Lethaeas dolia portat aquas.    80 
Illic sit, quicumque meos violavit amores, 
 &nbsp Optavit lentas et mihi militias. 
At tu casta precor maneas, sanctique pudoris 
 &nbsp Adsideat custos sedula semper anus. 
Haec tibi fabellas referat positaque lucerna    85 
 &nbsp Deducat plena stamina longa colu, 
At circa gravibus pensis adfixa puella 
 &nbsp Paulatim somno fessa remittat opus. 
Tum veniam subito, nec quisquam nuntiet ante, 
 &nbsp Sed videar caelo missus adesse tibi.    90 
Tunc mihi, qualis eris, longos turbata capillos, 
 &nbsp Obvia nudato, Delia, curre pede. 
Hoc precor, hunc illum nobis Aurora nitentem 
 &nbsp Luciferum roseis candida portet equis.
 

 

 
 IV 

 
 'Sic umbrosa tibi contingant tecta, Priape, 
 &nbsp Ne capiti soles, ne noceantque nives: 
Quae tua formosos cepit sollertia? certe 
 &nbsp Non tibi barba nitet, non tibi culta coma est, 
Nudus et hibernae producis frigora brumae,    5 
 &nbsp Nudus et aestivi tempora sicca Canis.' 
Sic ego; tum Bacchi respondit rustica proles 
 &nbsp Armatus curva sic mihi falce deus: 
'O fuge te tenerae puerorum credere turbae, 
 &nbsp Nam causam iusti semper amoris habent.    10 
Hic placet, angustis quod equom conpescit habenis, 
 &nbsp Hic placidam niveo pectore pellit aquam, 
Hic, quia fortis adest audacia, cepit; at illi 
 &nbsp Virgineus teneras stat pudor ante genas. 
Sed ne te capiant, primo si forte negabit,    15 
 &nbsp Taedia: paulatim sub iuga colla dabit. 
Longa dies homini docuit parere leones, 
 &nbsp Longa dies molli saxa peredit aqua; 
Annus in apricis maturat collibus uvas, 
 &nbsp Annus agit certa lucida signa vice.    20 
Nec iurare time: Veneris periuria venti 
 &nbsp Inrita per terras et freta summa ferunt. 
Gratia magna Iovi: vetuit pater ipse valere, 
 &nbsp Iurasset cupide quicquid ineptus amor, 
Perque suas inpune sinit Dictynna sagittas    25 
 &nbsp Adfirmes crines perque Minerva suos. 
At si tardus eris, errabis: transiet aetas. 
 &nbsp Quam cito non segnis stat remeatque dies, 
Quam cito purpureos deperdit terra colores, 
 &nbsp Quam cito formosas populus alta comas!    30 
Quam iacet, infirmae venere ubi fata senectae, 
 &nbsp Qui prior Eleo est carcere missus equos! 
Vidi iam iuvenem, premeret cum serior aetas, 
 &nbsp Maerentem stultos praeteriisse dies. 
Crudeles divi! serpens novus exuit annos,    35 
 &nbsp Formae non ullam fata dedere moram. 
Solis aeterna est Baccho Phoeboque iuventas, 
 &nbsp Nam decet intonsus crinis utrumque deum. 
Tu, puero quodcumque tuo temptare libebit, 
 &nbsp Cedas: obsequio plurima vincet amor.    40 
Neu comes ire neges, quamvis via longa paretur 
 &nbsp Et Canis arenti torreat arva siti, 
Quamvis praetexens picta ferrugine caelum 
 &nbsp Venturam anticipet imbrifer arcus aquam. 
Vel si caeruleas puppi volet ire per undas,    45 
 &nbsp Ipse levem remo per freta pelle ratem. 
Nec te paeniteat duros subiisse labores 
 &nbsp Aut opera insuetas adteruisse manus, 
Nec, velit insidiis altas si claudere valles, 
 &nbsp Dum placeas, umeri retia ferre negent.    50 
Si volet arma, levi temptabis ludere dextra: 
 &nbsp Saepe dabis nudum, vincat ut ille, latus. 
Tum tibi mitis erit, rapias tum cara licebit 
 &nbsp Oscula: pugnabit, sed tamen apta dabit. 
Rapta dabit primo, post adferet ipse roganti,    55 
 &nbsp Post etiam collo se inplicuisse velit. 
Heu male nunc artes miseras haec saecula tractant: 
 &nbsp Iam tener adsuevit munera velle puer. 
At tu, qui venerem docuisti vendere primus, 
 &nbsp Quisquis es, infelix urgeat ossa lapis.    60 
Pieridas, pueri, doctos et amate poetas, 
 &nbsp Aurea nec superent munera Pieridas. 
Carmine purpurea est Nisi coma: carmina ni sint, 
 &nbsp Ex umero Pelopis non nituisset ebur. 
Quem referent Musae, vivet, dum robora tellus,    65 
 &nbsp Dum caelum stellas, dum vehet amnis aquas. 
At qui non audit Musas, qui vendit amorem, 
 &nbsp Idaeae currus ille sequatur Opis 
Et tercentenas erroribus expleat urbes 
 &nbsp Et secet ad Phrygios vilia membra modos.    70 
Blanditiis volt esse locum Venus ipsa: querelis 
 &nbsp Supplicibus, miseris fletibus illa favet.' 
Haec mihi, quae canerem Titio, deus edidit ore, 
 &nbsp Sed Titium coniunx haec meminisse vetat. 
Pareat ille suae; vos me celebrate magistrum,    75 
 &nbsp Quos male habet multa callidus arte puer. 
Gloria cuique sua est: me, qui spernentur, amantes 
 &nbsp Consultent: cunctis ianua nostra patet. 
Tempus erit, cum me Veneris praecepta ferentem 
 &nbsp Deducat iuvenum sedula turba senem.    80 
Heu heu quam Marathus lento me torquet amore! 
 &nbsp Deficiunt artes, deficiuntque doli. 
Parce, puer, quaeso, ne turpis fabula fiam, 
 &nbsp Cum mea ridebunt vana magisteria.
 

 

 
 V 

 
 Asper eram et bene discidium me ferre loquebar, 
 &nbsp At mihi nunc longe gloria fortis abest. 
Namque agor ut per plana citus sola verbere turben, 
 &nbsp Quem celer adsueta versat ab arte puer. 
Ure ferum et torque, libeat ne dicere quicquam    5 
 &nbsp Magnificum post haec: horrida verba doma. 
Parce tamen, per te furtivi foedera lecti, 
 &nbsp Per venerem quaeso conpositumque caput. 
Ille ego, cum tristi morbo defessa iaceres, 
 &nbsp Te dicor votis eripuisse meis,    10 
Ipseque te circum lustravi sulphure puro, 
 &nbsp Carmine cum magico praecinuisset anus; 
Ipse procuravi, ne possent saeva nocere 
 &nbsp Somnia, ter sancta deveneranda mola; 
Ipse ego velatus filo tunicisque solutis    15 
 &nbsp Vota novem Triviae nocte silente dedi. 
Omnia persolvi: fruitur nunc alter amore, 
 &nbsp Et precibus felix utitur ille meis. 
At mihi felicem vitam, si salva fuisses, 
 &nbsp Fingebam demens, sed renuente deo.    20 
Rura colam, frugumque aderit mea Delia custos, 
 &nbsp Area dum messes sole calente teret, 
Aut mihi servabit plenis in lintribus uvas 
 &nbsp Pressaque veloci candida musta pede; 
Consuescet numerare pecus, consuescet amantis    25 
 &nbsp Garrulus in dominae ludere verna sinu. 
Illa deo sciet agricolae pro vitibus uvam, 
 &nbsp Pro segete spicas, pro grege ferre dapem. 
Illa regat cunctos, illi sint omnia curae, 
 &nbsp At iuvet in tota me nihil esse domo.    30 
Huc veniet Messalla meus, cui dulcia poma 
 &nbsp Delia selectis detrahat arboribus; 
Et tantum venerata virum hunc sedula curet, 
 &nbsp Huic paret atque epulas ipsa ministra gerat. 
Haec mihi fingebam, quae nunc Eurusque Notusque    35 
 &nbsp Iactat odoratos vota per Armenios. 
Saepe ego temptavi curas depellere vino, 
 &nbsp At dolor in lacrimas verterat omne merum. 
Saepe aliam tenui, sed iam cum gaudia adirem, 
 &nbsp Admonuit dominae deseruitque Venus.    40 
Tunc me discedens devotum femina dixit 
 &nbsp Et pudet et narrat scire nefanda meam. 
Non facit hoc verbis, facie tenerisque lacertis 
 &nbsp Devovet et flavis nostra puella comis. 
Talis ad Haemonium Nereis Pelea quondam    45 
 &nbsp Vecta est frenato caerula pisce Thetis. 
Haec nocuere mihi, quod adest huic dives amator; 
 &nbsp Venit in exitium callida lena meum. 
Sanguineas edat illa dapes atque ore cruento 
 &nbsp Tristia cum multo pocula felle bibat;    50 
Hanc volitent animae circum sua fata querentes 
 &nbsp Semper et e tectis strix violenta canat; 
Ipsa fame stimulante furens herbasque sepulcris 
 &nbsp Quaerat et a saevis ossa relicta lupis, 
Currat et inguinibus nudis ululetque per urbes,    55 
 &nbsp Post agat e triviis aspera turba canum. 
Eveniet: dat signa deus; sunt numina amanti, 
 &nbsp Saevit et iniusta lege relicta Venus. 
At tu quam primum sagae praecepta rapacis 
 &nbsp Desere, nam donis vincitur omnis amor.    60 
Pauper erit praesto semper, te pauper adibit 
 &nbsp Primus et in tenero fixus erit latere, 
Pauper in angusto fidus comes agmine turbae 
 &nbsp Subicietque manus efficietque viam, 
Pauper ad occultos furtim deducet amicos    65 
 &nbsp Vinclaque de niveo detrahet ipse pede. 
Heu canimus frustra, nec verbis victa patescit 
 &nbsp Ianua, sed plena est percutienda manu. 
At tu, qui potior nunc es, mea fata timeto: 
 &nbsp Versatur celeri Fors levis orbe rotae.    70 
Non frustra quidam iam nunc in limine perstat 
 &nbsp Sedulus ac crebro prospicit ac refugit, 
Et simulat transire domum, mox deinde recurrit, 
 &nbsp Solus et ante ipsas excreat usque fores. 
Nescio quid furtivus amor parat. utere quaeso,    75 
 &nbsp Dum licet: in liquida nat tibi linter aqua.
 

 

 
 VI 

 
 Semper, ut inducar, blandos offers mihi voltus, 
 &nbsp Post tamen es misero tristis et asper, Amor. 
Quid tibi saevitiae mecum est? an gloria magna est 
 &nbsp Insidias homini conposuisse deum? 
Nam mihi tenduntur casses: iam Delia furtim    5 
 &nbsp Nescio quem tacita callida nocte fovet. 
Illa quidem tam multa negat, sed credere durum est: 
 &nbsp Sic etiam de me pernegat usque viro. 
Ipse miser docui, quo posset ludere pacto 
 &nbsp Custodes: heu heu nunc premor arte mea,    10 
Fingere nunc didicit causas, ut sola cubaret, 
 &nbsp Cardine nunc tacito vertere posse fores. 
Tum sucos herbasque dedi, quis livor abiret, 
 &nbsp Quem facit inpresso mutua dente venus. 
At tu, fallacis coniunx incaute puellae,    15 
 &nbsp Me quoque servato, peccet ut illa nihil. 
Neu iuvenes celebret multo sermone, caveto, 
 &nbsp Neve cubet laxo pectus aperta sinu, 
Neu te decipiat nutu, digitoque liquorem 
 &nbsp Ne trahat et mensae ducat in orbe notas.    20 
Exibit quam saepe, time, seu visere dicet 
 &nbsp Sacra Bonae maribus non adeunda Deae. 
At mihi si credas, illam sequar unus ad aras; 
 &nbsp Tunc mihi non oculis sit timuisse meis. 
Saepe, velut gemmas eius signumque probarem,    25 
 &nbsp Per causam memini me tetigisse manum; 
Saepe mero somnum peperi tibi, at ipse bibebam 
 &nbsp Sobria subposita pocula victor aqua. 
Non ego te laesi prudens: ignosce fatenti, 
 &nbsp Iussit Amor: contra quis ferat arma deos?    30 
Ille ego sum, nec me iam dicere vera pudebit, 
 &nbsp Instabat tota cui tua nocte canis. 
Quid tenera tibi coniuge opus? tua si bona nescis 
 &nbsp Servare, frustra clavis inest foribus. 
Te tenet, absentes alios suspirat amores    35 
 &nbsp Et simulat subito condoluisse caput. 
At mihi servandam credas: non saeva recuso 
 &nbsp Verbera, detrecto non ego vincla pedum. 
Tum procul absitis, quisquis colit arte capillos, 
 &nbsp Et fluit effuso cui toga laxa sinu,    40 
Quisquis et occurret, ne possit crimen habere, 
 &nbsp Stet procul aut alia ~stet procul~ ante via. 
Sic fieri iubet ipse deus, sic magna sacerdos 
 &nbsp Est mihi divino vaticinata sono. 
Haec ubi Bellonae motu est agitata, nec acrem    45 
 &nbsp Flammam, non amens verbera torta timet; 
Ipsa bipenne suos caedit violenta lacertos 
 &nbsp Sanguineque effuso spargit inulta deam, 
Statque latus praefixa veru, stat saucia pectus, 
 &nbsp Et canit eventus, quos dea magna monet:    50 
'Parcite, quam custodit Amor, violare puellam, 
 &nbsp Ne pigeat magno post didicisse malo. 
Adtigerit, labentur opes, ut volnere nostro 
 &nbsp Sanguis, ut hic ventis diripiturque cinis.' 
Et tibi nescio quas dixit, mea Delia, poenas;    55 
 &nbsp Si tamen admittas, sit precor illa levis. 
Non ego te propter parco tibi, sed tua mater 
 &nbsp Me movet atque iras aurea vincit anus. 
Haec mihi te adducit tenebris multoque timore 
 &nbsp Coniungit nostras clam taciturna manus,    60 
Haec foribusque manet noctu me adfixa proculque 
 &nbsp Cognoscit strepitus me veniente pedum. 
Vive diu mihi, dulcis anus: proprios ego tecum, 
 &nbsp Sit modo fas, annos contribuisse velim. 
Te semper natamque tuam te propter amabo:    65 
 &nbsp Quicquid agit, sanguis est tamen illa tuos. 
Sit modo casta, doce, quamvis non vitta ligatos 
 &nbsp Impediat crines nec stola longa pedes. 
Et mihi sint durae leges, laudare nec ullam 
 &nbsp Possim ego, quin oculos adpetat illa meos,    70 
Et siquid peccasse putet, ducarque capillis 
 &nbsp Inmerito pronas proripiarque vias. 
Non ego te pulsare velim, sed, venerit iste 
 &nbsp Si furor, optarim non habuisse manus; 
Nec saevo sis casta metu, sed mente fideli,    75 
 &nbsp Mutuus absenti te mihi servet amor. 
At, quae fida fuit nulli, post victa senecta 
 &nbsp Ducit inops tremula stamina torta manu 
Firmaque conductis adnectit licia telis 
 &nbsp Tractaque de niveo vellere ducta putat.    80 
Hanc animo gaudente vident iuvenumque catervae 
 &nbsp Conmemorant merito tot mala ferre senem, 
Hanc Venus exalto flentem sublimis Olympo 
 &nbsp Spectat et, infidis quam sit acerba, monet. 
Haec aliis maledicta cadant; nos, Delia, amoris    85 
 &nbsp Exemplum cana simus uterque coma.
 

 

 
 VII 

 
 Hunc cecinere diem Parcae fatalia nentes 
 &nbsp Stamina, non ulli dissoluenda deo, 
Hunc fore, Aquitanas posset qui fundere gentes, 
 &nbsp Quem tremeret forti milite victus Atax. 
Evenere: novos pubes Romana triumphos    5 
 &nbsp Vidit et evinctos bracchia capta duces; 
At te victrices lauros, Messalla, gerentem 
 &nbsp Portabat nitidis currus eburnus equis. 
Non sine me est tibi partus honos: Tarbella Pyrene 
 &nbsp Testis et Oceani litora Santonici,    10 
Testis Arar Rhodanusque celer magnusque Garunna, 
 &nbsp Carnutis et flavi caerula lympha Liger. 
An te, Cydne, canam, tacitis qui leniter undis 
 &nbsp Caeruleus placidis per vada serpis aquis, 
Quantus et aetherio contingens vertice nubes    15 
 &nbsp Frigidus intonsos Taurus alat Cilicas? 
Quid referam, ut volitet crebras intacta per urbes 
 &nbsp Alba Palaestino sancta columba Syro, 
Utque maris vastum prospectet turribus aequor 
 &nbsp Prima ratem ventis credere docta Tyros,    20 
Qualis et, arentes cum findit Sirius agros, 
 &nbsp Fertilis aestiva Nilus abundet aqua? 
Nile pater, quanam possim te dicere causa 
 &nbsp Aut quibus in terris occuluisse caput? 
Te propter nullos tellus tua postulat imbres,    25 
 &nbsp Arida nec pluvio supplicat herba Iovi. 
Te canit atque suum pubes miratur Osirim 
 &nbsp Barbara, Memphiten plangere docta bovem. 
Primus aratra manu sollerti fecit Osiris 
 &nbsp Et teneram ferro sollicitavit humum,    30 
Primus inexpertae conmisit semina terrae 
 &nbsp Pomaque non notis legit ab arboribus. 
Hic docuit teneram palis adiungere vitem, 
 &nbsp Hic viridem dura caedere falce comam; 
Illi iucundos primum matura sapores    35 
 &nbsp Expressa incultis uva dedit pedibus. 
Ille liquor docuit voces inflectere cantu, 
 &nbsp Movit et ad certos nescia membra modos, 
Bacchus et agricolae magno confecta labore 
 &nbsp Pectora tristitiae dissoluenda dedit.    40 
Bacchus et adflictis requiem mortalibus adfert, 
 &nbsp Crura licet dura conpede pulsa sonent. 
Non tibi sunt tristes curae nec luctus, Osiri, 
 &nbsp Sed chorus et cantus et levis aptus amor, 
Sed varii flores et frons redimita corymbis,    45 
 &nbsp Fusa sed ad teneros lutea palla pedes 
Et Tyriae vestes et dulcis tibia cantu 
 &nbsp Et levis occultis conscia cista sacris. 
Huc ades et Genium ludis Geniumque choreis 
 &nbsp Concelebra et multo tempora funde mero:    50 
Illius et nitido stillent unguenta capillo, 
 &nbsp Et capite et collo mollia serta gerat. 
Sic venias hodierne: tibi dem turis honores, 
 &nbsp Liba et Mopsopio dulcia melle feram. 
At tibi succrescat proles, quae facta parentis    55 
 &nbsp Augeat et circa stet veneranda senem. 
Nec taceat monumenta viae, quem Tuscula tellus 
 &nbsp Candidaque antiquo detinet Alba Lare. 
Namque opibus congesta tuis hic glarea dura 
 &nbsp Sternitur, hic apta iungitur arte silex.    60 
Te canit agricola, a magna cum venerit urbe 
 &nbsp Serus inoffensum rettuleritque pedem. 
At tu, Natalis multos celebrande per annos, 
 &nbsp Candidior semper candidiorque veni.
 

 

 
 VIII 

 
 Non ego celari possum, quid nutus amantis 
 &nbsp Quidve ferant miti lenia verba sono. 
Nec mihi sunt sortes nec conscia fibra deorum, 
 &nbsp Praecinit eventus nec mihi cantus avis: 
Ipsa Venus magico religatum bracchia nodo    5 
 &nbsp Perdocuit multis non sine verberibus. 
Desine dissimulare: deus crudelius urit, 
 &nbsp Quos videt invitos subcubuisse sibi. 
Quid tibi nunc molles prodest coluisse capillos 
 &nbsp Saepeque mutatas disposuisse comas,    10 
Quid fuco splendente genas ornare, quid ungues 
 &nbsp Artificis docta subsecuisse manu? 
Frustra iam vestes, frustra mutantur amictus, 
 &nbsp Ansaque conpressos conligat arta pedes. 
Illa placet, quamvis inculto venerit ore    15 
 &nbsp Nec nitidum tarda compserit arte caput. 
Num te carminibus, num te pallentibus herbis 
 &nbsp Devovit tacito tempore noctis anus? 
Cantus vicinis fruges traducit ab agris, 
 &nbsp Cantus et iratae detinet anguis iter,    20 
Cantus et e curru Lunam deducere temptat 
 &nbsp Et faceret, si non aera repulsa sonent. 
Quid queror heu misero carmen nocuisse, quid herbas? 
 &nbsp Forma nihil magicis utitur auxiliis: 
Sed corpus tetigisse nocet, sed longa dedisse    25 
 &nbsp Oscula, sed femori conseruisse femur. 
Nec tu difficilis puero tamen esse memento: 
 &nbsp Persequitur poenis tristia facta Venus. 
Munera ne poscas: det munera canus amator, 
 &nbsp Ut foveat molli frigida membra sinu.    30 
Carior est auro iuvenis, cui levia fulgent 
 &nbsp Ora nec amplexus aspera barba terit. 
Huic tu candentes umero subpone lacertos, 
 &nbsp Et regum magnae despiciantur opes. 
At Venus invenit puero concumbere furtim,    35 
 &nbsp Dum timet et teneros conserit usque sinus, 
Et dare anhelanti pugnantibus umida linguis 
 &nbsp Oscula et in collo figere dente notas. 
Non lapis hanc gemmaeque iuvant, quae frigore sola 
 &nbsp Dormiat et nulli sit cupienda viro.    40 
Heu sero revocatur amor seroque iuventas, 
 &nbsp Cum vetus infecit cana senecta caput. 
Tum studium formae est: coma tum mutatur, ut annos 
 &nbsp Dissimulet viridi cortice tincta nucis; 
Tollere tum cura est albos a stirpe capillos    45 
 &nbsp Et faciem dempta pelle referre novam. 
At tu, dum primi floret tibi temporis aetas, 
 &nbsp Utere: non tardo labitur illa pede. 
Neu Marathum torque: puero quae gloria victo est? 
 &nbsp In veteres esto dura, puella, senes.    50 
Parce precor tenero: non illi sontica causa est, 
 &nbsp Sed nimius luto corpora tingit amor. 
Vel miser absenti maestas quam saepe querelas 
 &nbsp Conicit, et lacrimis omnia plena madent! 
'Quid me spernis?' ait. 'poterat custodia vinci:    55 
 &nbsp Ipse dedit cupidis fallere posse deus. 
Nota venus furtiva mihi est, ut lenis agatur 
 &nbsp Spiritus, ut nec dent oscula rapta sonum; 
Et possum media quamvis obrepere nocte 
 &nbsp Et strepitu nullo clam reserare fores.    60 
Quid prosunt artes, miserum si spernit amantem 
 &nbsp Et fugit ex ipso saeva puella toro? 
Vel cum promittit, subito sed perfida fallit, 
 &nbsp Est mihi nox multis evigilanda malis. 
Dum mihi venturam fingo, quodcumque movetur,    65 
 &nbsp Illius credo tunc sonuisse pedes.' 
Desistas lacrimare, puer: non frangitur illa, 
 &nbsp Et tua iam fletu lumina fessa tument. 
Oderunt, Pholoe, moneo, fastidia divi, 
 &nbsp Nec prodest sanctis tura dedisse focis.    70 
Hic Marathus quondam miseros ludebat amantes, 
 &nbsp Nescius ultorem post caput esse deum; 
Saepe etiam lacrimas fertur risisse dolentis 
 &nbsp Et cupidum ficta detinuisse mora: 
Nunc omnes odit fastus, nunc displicet illi    75 
 &nbsp Quaecumque obposita est ianua dura sera. 
At te poena manet, ni desinis esse superba. 
 &nbsp Quam cupies votis hunc revocare diem!
 

 

 
 IX 

 
 Quid mihi si fueras miseros laesurus amores, 
 &nbsp Foedera per divos, clam violanda, dabas? 
A miser, et siquis primo periuria celat, 
 &nbsp Sera tamen tacitis Poena venit pedibus. 
Parcite, caelestes: aequum est inpune licere    5 
 &nbsp Numina formosis laedere vestra semel. 
Lucra petens habili tauros adiungit aratro 
 &nbsp Et durum terrae rusticus urget opus, 
Lucra petituras freta per parentia ventis 
 &nbsp Ducunt instabiles sidera certa rates:    10 
Muneribus meus est captus puer, at deus illa 
 &nbsp In cunerem et liquidas munera vertat aquas. 
Iam mihi persolvet poenas, pulvisque decorem 
 &nbsp Detrahet et ventis horrida facta coma; 
Uretur facies, urentur sole capilli,    15 
 &nbsp Deteret invalidos et via longa pedes. 
Admonui quotiens 'auro ne pollue formam: 
 &nbsp Saepe solent auro multa subesse mala. 
Divitiis captus siquis violavit amorem, 
 &nbsp Asperaque est illi difficilisque Venus.    20 
Ure meum potius flamma caput et pete ferro 
 &nbsp Corpus et intorto verbere terga seca. 
Nec tibi celandi spes sit peccare paranti: 
 &nbsp Est deus, occultos qui vetat esse dolos. 
Ipse deus tacito permisit lene ministro,    25 
 &nbsp Ederet ut multo libera verba mero; 
Ipse deus somno domitos emittere vocem 
 &nbsp Iussit et invitos facta tegenda loqui.' 
Haec ego dicebam: nunc me flevisse loquentem, 
 &nbsp Nunc pudet ad teneros procubuisse pedes.    30 
Tum mihi iurabas nullo te divitis auri 
 &nbsp Pondere, non gemmis, vendere velle fidem, 
Non tibi si pretium Campania terra daretur, 
 &nbsp Non tibi si, Bacchi cura, Falernus ager. 
Illis eriperes verbis mihi sidera caeli    35 
 &nbsp Lucere et puras fulminis esse vias. 
Quin etiam flebas: at non ego fallere doctus 
 &nbsp Tergebam umentes credulus usque genas. 
Quid faciam, nisi et ipse fores in amore puellae? 
 &nbsp Sed precor exemplo sit levis illa tuo.    40 
O quotiens, verbis ne quisquam conscius esset, 
 &nbsp Ipse comes multa lumina nocte tuli! 
Saepe insperanti venit tibi munere nostro 
 &nbsp Et latuit clausas post adoperta fores. 
Tum miser interii, stulte confisus amari:    45 
 &nbsp Nam poteram ad laqueos cautior esse tuos. 
Quin etiam adtonita laudes tibi mente canebam, 
 &nbsp Et me nunc nostri Pieridumque pudet. 
Illa velim rapida Volcanus carmina flamma 
 &nbsp Torreat et liquida deleat amnis aqua.    50 
Tu procul hinc absis, cui formam vendere cura est 
 &nbsp Et pretium plena grande referre manu. 
At te, qui puerum donis corrumpere es ausus, 
 &nbsp Rideat adsiduis uxor inulta dolis, 
Et cum furtivo iuvenem lassaverit usu,    55 
 &nbsp Tecum interposita languida veste cubet. 
Semper sint externa tuo vestigia lecto, 
 &nbsp Et pateat cupidis semper aperta domus; 
Nec lasciva soror dicatur plura bibisse 
 &nbsp Pocula vel plures emeruisse viros.    60 
Illam saepe ferunt convivia ducere Baccho, 
 &nbsp Dum rota Luciferi provocet orta diem. 
Illa nulla queat melius consumere noctem 
 &nbsp Aut operum varias disposuisse vices. 
At tua perdidicit, nec tu, stultissime, sentis,    65 
 &nbsp Cum tibi non solita corpus ab arte movet. 
Tune putas illam pro te disponere crines 
 &nbsp Aut tenues denso pectere dente comas? 
Ista haec persuadet facies, auroque lacertos 
 &nbsp Vinciat et Tyrio prodeat apta sinu?    70 
Non tibi, sed iuveni cuidam volt bella videri, 
 &nbsp Devoveat pro quo remque domumque tuam. 
Nec facit hoc vitio, sed corpora foeda podagra 
 &nbsp Et senis amplexus culta puella fugit. 
Huic tamen adcubuit noster puer: hunc ego credam    75 
 &nbsp Cum trucibus venerem iungere posse feris. 
Blanditiasne meas aliis tu vendere es ausus? 
 &nbsp Tune aliis demens oscula ferre mea? 
Tum flebis, cum me vinctum puer alter habebit 
 &nbsp Et geret in regno regna superba tuo.    80 
At tua tum me poena iuvet, Venerique merenti 
 &nbsp Fixa notet casus aurea palma meos: 
'Hanc tibi fallaci resolutus amore Tibullus 
 &nbsp Dedicat et grata sis, dea, mente rogat'.
 

 

 
 X 

 
 Quis fuit, horrendos primus qui protulit enses? 
 &nbsp Quam ferus et vere ferreus ille fuit! 
Tum caedes hominum generi, tum proelia nata, 
 &nbsp Tum brevior dirae mortis aperta via est. 
An nihil ille miser meruit, nos ad mala nostra    5 
 &nbsp Vertimus, in saevas quod dedit ille feras? 
Divitis hoc vitium est auri, nec bella fuerunt, 
 &nbsp Faginus adstabat cum scyphus ante dapes. 
Non arces, non vallus erat, somnumque petebat 
 &nbsp Securus sparsas dux gregis inter oves.    10 
Tunc mihi vita foret, volgi nec tristia nossem 
 &nbsp Arma nec audissem corde micante tubam; 
Nunc ad bella trahor, et iam quis forsitan hostis 
 &nbsp Haesura in nostro tela gerit latere. 
Sed patrii servate Lares: aluistis et idem,    15 
 &nbsp Cursarem vestros cum tener ante pedes. 
Neu pudeat prisco vos esse e stipite factos: 
 &nbsp Sic veteris sedes incoluistis avi. 
Tum melius tenuere fidem, cum paupere cultu 
 &nbsp Stabat in exigua ligneus aede deus.    20 
Hic placatus erat, seu quis libaverat uva, 
 &nbsp Seu dederat sanctae spicea serta comae, 
Atque aliquis voti compos liba ipse ferebat 
 &nbsp Postque comes purum filia parva favum. 
At nobis aerata, Lares, depellite tela,    25 
 &nbsp &nbsp &nbsp &nbsp &nbsp &nbsp * * *     &nbsp &nbsp &nbsp &nbsp &nbsp 25a 
 &nbsp &nbsp &nbsp &nbsp &nbsp &nbsp * * * &nbsp &nbsp &nbsp &nbsp     &nbsp 25b 
 &nbsp Hostiaque e plena rustica porcus hara. 
Hanc pura cum veste sequar myrtoque canistra 
 &nbsp Vincta geram, myrto vinctus et ipse caput. 
Sic placeam vobis: alius sit fortis in armis 
 &nbsp Sternat et adversos Marte favente duces,    30 
Ut mihi potanti possit sua dicere facta 
 &nbsp Miles et in mensa pingere castra mero. 
Quis furor est atram bellis accersere mortem? 
 &nbsp Inminet et tacito clam venit illa pede. 
Non seges est infra, non vinea culta, sed audax    35 
 &nbsp Cerberus et Stygiae navita turpis aquae; 
Illic percussisque genis ustoque capillo 
 &nbsp Errat ad obscuros pallida turba lacus. 
Quam potius laudandus hic est, quem prole parata 
 &nbsp Occupat in parva pigra senecta casa.    40 
Ipse suas sectatur oves, at filius agnos, 
 &nbsp Et calidam fesso conparat uxor aquam. 
Sic ego sim, liceatque caput candescere canis, 
 &nbsp Temporis et prisci facta referre senem. 
Interea pax arva colat. pax candida primum    45 
 &nbsp Duxit araturos sub iuga curva boves, 
Pax aluit vites et sucos condidit uvae, 
 &nbsp Funderet ut nato testa paterna merum, 
Pace bidens vomerque nitent&#151;at tristia duri 
 &nbsp Militis in tenebris occupat arma situs&#151;    50 
Rusticus e lucoque vehit, male sobrius ipse, 
 &nbsp Uxorem plaustro progeniemque domum. 
Sed Veneris tum bella calent, scissosque capillos 
 &nbsp Femina perfractas conqueriturque fores. 
Flet teneras subtusa genas, sed victor et ipse    55 
 &nbsp Flet sibi dementes tam valuisse manus. 
At lascivus Amor rixae mala verba ministrat, 
 &nbsp Inter et iratum lentus utrumque sedet. 
A, lapis est ferrumque, suam quicumque puellam 
 &nbsp Verberat: e caelo deripit ille deos.    60 
Sit satis e membris tenuem rescindere vestem, 
 &nbsp Sit satis ornatus dissoluisse comae, 
Sit lacrimas movisse satis: quater ille beatus, 
 &nbsp Quo tenera irato flere puella potest. 
Sed manibus qui saevus erit, scutumque sudemque    65 
 &nbsp Is gerat et miti sit procul a Venere. 
At nobis, Pax alma, veni spicamque teneto, 
 &nbsp Perfluat et pomis candidus ante sinus.
 

 

 
 
 
	 Tibullus 
	 The Latin Library 
	 The Classics Page