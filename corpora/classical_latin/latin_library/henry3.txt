Correspondence of Henry VII
		 

		 
		 
	 
	
 

 Henry VII to Julius II
 

 

 
Litterae responsivae ad breve Summi Pontificis.

 

 
Beatissime pater, post humillimam commendationem et devotissima pedum oscula beatorum.
 

 
Accepimus nuper, ea qua decuit reverentia, bullam vestrae Sanctitatis sub plumbo, necnon et
breve ejusdem, unius ac consimilis formae et tenoris, quibus intelleximus litteras nostras quas
paulo antea ad illam dederamus super expeditione adversus Turcos et alios Christiani nominis
hostes suscipienda eidem vestrae sanctitati fuisse redditas, pergratasque et perjucundas
extitisse, dignasque visas quae in suo sacro consistorio recitarentur, non solum quia ad
communem Christianam rempublicam pertinerent, sed etiam ut nostrae laudi esset magis
consultum. Nec minus etiam cognovimus ex ejusdem vestrae sanctitatis relatione, qua nulla
major aut dignior in terris haberetur, qualiter, ubi litterae nostrae hujusmodi in ipso
consistorio essent recitatae, reverendissimi patres, sacrae Romanae Ecclesiae cardinales,
omnes certatim in nostras laudes converterunt, et hoc nostrum tam sanctum propositum
summis praeconiis extulerunt. Quae sane omnia supra quam dici possit incredibili gaudia nos
affecerunt. Unde pro tanta laude, tantoque honore et commendatione, quam vestrae sanctitati et
sacro Romanorum patrum collegio placuit nobis attribuere, quod non mediocri parte nostrae
felicitatis sumus perpetuo ascripturi, quas majores possumus gratias vestrae sanctitati et ipsis
reverendissimis patribus habemus, et post hac semper sumus habituri.
 

 
Gaudemus equidem, mirum in modum, pater sancte, quod sicuti hoc nostrum desiderium
expeditionis sumendae ex mera nostra mente et animo est profectum, ita quoque tam benigne,
tamque gratanter a vestra sanctitate et suo sacro senatu sit approbatum et acceptum. Potest
autem constanter sibi polliceri vestra sanctitas quod nos, licet antea ad hoc sanctissimum
bellum sumendum accensi plurimum fuerimus, nunc tamen, perspecto ac cognito quod in tam
bonam partem vestra sanctitas et reverendissimi patres litteras nostras acceptarint, longe
magis ac magis ad rem ipsam ferventiores ardentioresque reddimur, nec ullo unquam tempore
ab hoc nostro proposito, vita comite, sumus recessuri; neque ullo pacto per nos stabit quin ad
laudem Omnipotentis Dei et Sanctae Matris Ecclesiae istud sanctissimum bellum quantocitius
fieri possit assumatur. Qua in re nostram curam, studium ac diligentiam sumus proculdubio
adhibituri, quo istud nostrum conceptum desiderium, Deo annuente, sub cujus vexillo et vestrae
sanctitatis felici ductu atque auspicio sumus militaturi, ad optatum finem deducatur.
 

 
Quod vero penes vestram serenitatem litteris nostris intercesserimus pro reconciliandis
Christianorum principum animis inter se dissidentibus, persuadeat sibi et pro comperto habeat
vestra sanctitas, nos non idcirco id scripisse ob aliquam privatam alicujus principis causam,
neque etiam quia de vestra sanctitate ulla in parte (quod absit) diffideremus, quominus suam
sanctissimam ac propensissimam mentem ad pacandos Christianorum principum status sua
sponte semper habuerint, quia scilicet abunde nobis constet, ut luce clarius pateat summa
virtus, bonitas ac pervigil cura vestrae sanctitatis, quam post suam ad apostolatum
assumptionem in sedandis regum ac principum litibus et controversiis continue exercuerit
atque indies exerceat. Sed ea dumtaxat de causa id scripsimus ut nobis ad ipsam expeditionem
tantopere aspirantibus, quae non, nisi pacatis prius Christianorum principum rebus, bene aut
satis utiliter sumi potest, vestra sanctitas suis sanctissimis monitis et adhortationibus hoc esse
nostrum justum desiderium posset superaddere et ipsis principibus ostendere.
 

 
Quantum autem ad difficultates hujus expeditionis sumendae pertinet, quas vestra sanctitas
commemorat, certe nostra summa in tanto et tam sancto opere, ubi de communi utilitate ac
dignitate fidei nostrae Catholicae, simul et animarum Christi fidelium salute agitur, si voluntas
Christianorum principum, vel saltem majoris eorum partis, firma et stabilis sit et
determinata, nullus sane labor, nullave difficultas absterrere aut retrahere omnino nos
deberet. Quamquam, enim, infidelium vires, praesertim Turcorum, magnae sint et
formidabiles, Christianorum tamen robur et potentia in tam justa causa longe praestantior ac
validior est futura. Accedit etiam quod de Salvatoris nostri Jesu causa agitur, a quo victoria
omnis manat, cujus opem et auxilium nobis affuturum merito sperare debemus.
 

 
Caeterum, quia vestra sanctitas super electione ducis belli sive expeditione ipsa sumenda
maximam olim difficultatem fuisse factam ostendit, cum incertum esset quinam regum aut
principum in tam sancta expeditione in propria persona esset iturus, divisionemque etiam et
attributionem locorum quae a nostris reciperentur et a Turcis subraherentur disputationem
non mediocrem attulisse; equidem, pater sancte, ut aperte dicamus quid in hac causa sentimus,
videtur nobis ut in tanta re non unus, sed plures belli duces Christiani principes constituantur,
e quibus tres, si tot reperiri possint, vel ad minus duo reges e potentioribus personaliter cum
suis copiis et classibus proficiscantur. Quanto namque plures reges belli hujus duces
adinveniantur qui hoc sanctum onus in sese et personis suis suscipiant, tanto nempe major
auctoritas ac dignitas reipublicae Christianae et fidei nostrae Catholicae accrescat, majorque
proinde hostibus infidelibus metus ac terror incutietur. Sicuti namque nato Domino nostro Jesu
Christo tres reges ab Oriente venerunt ut suam deitatem adorarent, ita quoque
honorificentissimum esset, et sempiterna laude dignum, si trinitas regum ab Occidente veniens,
post expugnatum Turcorum tyrannum, sanctissimum Christi sepulchrum de manu infidelium
forti manu eriperet, suamque praesentiam corporaliter exhiberet. Quod, si forsan plures reges
non inveniantur qui hoc sanctissimum bellum personaliter velint suscipere, si Omnipotens
Deus, in cujus manu sunt omnia posita, tanquam diem ultionis adversus suos hostes sumendae
praesentem adesse suis fidelibus nunciaret, tantam nobis et universae Christi fidelium
reipublicae gratiam his nostris diebus concederet ut vestra sanctitas (quod non arroganter sit
dictum), quandoquidem nullo pacto praesumeremus illam ad tantum onus subeundum in hac sua
praesertim aetate desiderare, hanc expeditionem in propria persona suscipere possit, nulla
profecto esset difficultas quin unus saltem rex adinveniretur qui in sua propria persona esset
iturus; quoniam nos, etsi nullus alius princeps personaliter ire vellet, hanc militiam sub
vestra sanctitate perlibenti animo in nostra persona susciperemus; nec haberetur ullum
prorsus obstaculum quominus haec tam sancta expeditio quanto citius assumeretur, dummodo
reliqui Christiani principes personaliter non euntes, vel saltem major eorum pars, condigne et
rationabiliter contribuerint.
 

 
In summa, pater sancte, ut libere loquamur, quicquid in hac sanctissima causa nos pro parte
nostra sumus acturi, id in propria nostra persona, proprioque nostro exercitu et classe sumus
facturi, et non aliter nec alio modo, quandoquidem ex his quae in persona nostra cum nostris
militibus et navalibus copiis simus acturi, magis ac magis de divina clementia ac benignitate, ut
certo putamus, simus promerituri. Postremo, quod attinet ad divisionem locorum ab
infidelibus recipiendorum, non esset res ipsa tanti ut non facile inter personaliter euntes
posset concordari. Restat igitur ut vestra sanctitas, sicuti pie ac sancte est pollicita, suis
litteris, nunciis et legatis, principes Christianos ad hanc expeditionem excitare non desinat;
quod et nos quoque pro parte nostra quotidie curamus et sumus indies curaturi. Cumque de
oratoribus convocandis fuerit constitutum, nos certiores reddat ut oratores nostros superinde
instruere et plena ac sufficienti auctoritate fulcire atque ad diem per vestram sanctitatem
limitandum mittere valeamus. Inveniet siquidem vestra sanctitas in hoc tam egregio tamque
divino opere sumendo pro Christianae fidei defensione, simul et Christiani nominis ac status
ampliatione, proque istius sanctae Sedis Apostolicae dignitate, necnon et Christi fidelium qui
tam diuturnae et miserandae servitutis jugo ab infidelibus premuntur liberatione, nos pro
parte nostra usque adeo promptos et ferventes, ut nemini Christiano principi (quod bona
omnium venia sit dictum) in aliquo sumus cessuri; nec quovis pacto per nos manebit quin tam
nobilis et sancta expeditio, sicuti prioribus nostris litteris sumus testati, ad Omnipotentis Dei
et Christianae fidei laudem et gloriam, quantocitius fieri queat, assumatur.
 

 
Ex manerio nostro de Woodstoke, die octava Septembris, anno Domini millesimo quingentesimo
vii, et regni nostri vicesimo tertio.
 

 

 
 
 
	 Medieval Latin 
	 The Latin Library 
	 The Classics Page