Nithardus, Historiae III 
 
 
 
 NITHARDUS 
HISTORIARUM LIBRI QUATTUOR 
 
 LIBER TERTIUS 
 
 
 
 
Quoniam sinistrum me quiddam es genere nostro ut audiam pudet, referre
praesertim quam maxime piget; quam ob rem imperio haudquaquam malivole
contempto, ut finis optatus libri secundi adfuit, per omnia finire hoc opus
animus decrevit; sed ne forte quilibet quocumque modo deceptus res nostro in
tempore gestas, praeterquam exactae sunt, narrare praesumat, ex his quibus
interfui tertium libellum ut adderem acquievi.
 
1. Proelio quidem, uti praefatum est, strenue peracto, quid de palantibus
peragere deberetur, Lodhuwicus et Karolus in eodem campo deliberare
coeperunt. Et quidam ira correpti persequi hostes suadebant, quidam autem,
et maxime reges, miserantes fratris plebisque et, ut iudicio Dei et hac
plaga repressi ab iniqua cupiditate resipiscerent, et Deo donante deinceps
unanimes in vera iustitia devenirent, piis visceribus solito more optabant.
In quo negotio Dei omnipotentis misericordia ut praestolarentur, suadebant.
Quibus cetera multitudo assentientes a proelio et praeda discesserunt et
fere mediante die ad castra redeunt, quid deinceps consultius acturum
videretur, deliberaturi. Fuit quidem ingens numerus praedae et ingens caedes
et insuper admirabilis, immo et merito notabilis misericordia tam regum quam
et universorum. Nam diversis pro rebus diem dominicum inibi acturos se
deliberarunt. In quo missa peracta amicos et inimicos, fideles et infideles
pariter sepulturae tradebant, plaga correptos ac semivivos eodem modo pro
viribus ex animo refovebant. Post hos qui fuga evaserant miserunt
offerentes, si reverti sana fide vellent, omnia delicta remitti. Post haec
reges populique super fratre populoque Christiano dolentes percontari
episcopos coeperunt, quid agere super hoc negotio deberent. Quam ob rem
unanimes ad concilium omnes episcopi confluunt, inventumque in conventu
publico est, quod pro sola iustitia et aequitate decertaverint, et hoc Dei
iudicio manifestum effectum sit, ac per hoc immunis omnis Dei minister in
hoc negotio haberi, tam suasor quam et effector, deberetur; at quicumque
consciens sibi aut ira aut odio aut vana gloria aut certe quolibet vitio
quiddam in hac expeditione suasit vel gessit, esset vere confessus secrete
secreti delicti et secundum modum culpae diiudicaretur; verumtamen in
veneratione ac laude tantae declarationis iustitiae pro remissione delictis
mortuorum fratrum suorum - in eo, quod imperfecti peccatis intervenientibus
se noverant, ut in multis volentes nolentesque delinquebant - ut suo
adiutorio ab his exuti liberarentur; insuper autem uti hactenus in iustitia
adiutor et protector illis Deus exstitit, ita ut deinceps ubique exsisteret;
proque his omnibus triduanum ieiunium inventum immoque libenter ac celebre
celebratum est.
 
2. His ita rebus peractis Lodhuwicus, ut Rhenum peteret, decrevit, Karolus
autem diversis pro rebus et maxime propter Pippinum, ut illum sibi subdere
studeret, in Aquitaniam ut proficisceretur, ratum duxit. Nam Bernardus dux
Septimaniae, quamquam a loco praedicti proelii plus minus leuvas tres
defuerit, neutri in hoc negotio supplementum fuit; victoriam autem ut Karoli
esse didicit, filium suum Willelmum ad illum direxit et, si honores, quos
idem in Burgundia habuit, eidem donare vellet, ut se illi commendaret,
praecepit. Insuper iactabat se posse nec non et aiebat, quod Pippinum una
cum suis Karolo foedere, quo valeret, subdere vellet. Quam legationem
benigne excepit et, sicut postulaverat, per omnia concessit, monens, ut de
Pippino et suis quod promiserat, in quantum posset, ut perficeretur, operam
daret. Cumque adversa undique propulsa viderentur, ac spes prosperitatis
cuique hinc inde faveret, Lodhuwicus cum suis Rhenum petiit, Karolus vero
una cum matre Ligerim adiit. Res autem publica inconsultius, quam oporteret,
omissa; quo quemque voluntas rapuit, perfacile omissus abscessit. Quod
quidem Pippinus audiens paulo ante desideratum cum illo foedus inire
distulit. Bernardus quidem ad illum venit, sed, ut illi se commendaret,
minime acquievit. Quidam tamen a Pippino desciverunt, et hoc tantum praefata
expeditio Karolo profuit, quod illos sibi foederatos recepit. Interea
Adhelardus ceterique, quos Karolus ad Francos direxerat scire cupiens, si ad
illum reverti vellent, Carisiacum venientes, quo illi ut missos dirigeret
mandaverant, perpaucos obviam habuerunt; qui hoc dicebant, si idem Karolus
ad praesens esset, ad illum venire minime differrent; aliter autem nescire
aiebant, utrum viveret an non. Iactaverant enim hi qui partis Lodharii
sentiebant in proelio Karolum cecidisse, Lodhuwicum vulneratum et fuga
lapsum abisse. Quapropter inconsultum aiebant in incertis rebus aliquod
foedus cum quolibet inire debere. At Guntboldus ceterique coadunati supra
praefatos Karoli missos irruere se simulabant, et utique fecissent, si ausi
essent. Quapropter ad Karolum Adhelardus et ceteri miserunt mandantes, ut,
quantocius posset, venire satageret, quatenus et illis adiutorium praeberet
et, si Franci, uti aiebant, ad illum venire vellent, scire posset. Ipsi vero
Parisiacam civitatem adeunt adventum Karoli praestolaturi. Quod cum Karolo
nuntiaretur, protinus his in partibus iter direxit. Ad Sequanam autem ut
pervenit, Adhelardum una cum ceteris in Spedonna obviam habuit, et quamquam
propter conventum, quod cum fratre in Lingonicam urbem Kal. Sept.
condixerat, quoniam imminebat, anxius esset, ratum duxit, ut saltem citato
cursu per urbem Belvacensem ac deinde per Compendium et Suessionis, hinc per
Remensem et Cadelonensem Lingonicam peteret urbem, quatenus eo tenore id,
quod cum fratre statuerat, observare studeret et, si quilibet e Francis ad
illum venire vellet, posset. Franci vero eandem paucitatem, quam et
Aquitanii spreverant, spernentes variis fictionibus illi se per praesens
subdere distulerunt. Quod ut Karolus cognovit, praefatum iter accelerare
coepit ... Remensem urbem petiit; quo cum venisset, nuntium recepit, quod
Lodhuwicus ad conventum, quod in Lingonicam urbem condixerant, venire non
posset, eo quod Lodharius in regnum illius hostili manu irruere vellet;
mandaverant etiam Huc avunculus eius nec non et Gislebertus comes
Mansuariorum, si in illis partibus isset, ad illum se una cum ceteris esse
venturos.
 
3. Ergo tam pro fratris adiutorio quam et, ut hos, si ad illum venire
vellent, recipere posset, ad Sanctum Quintinum iter direxit. Quo quidem
Hugonem, sicut mandaverat, obviam habuit et inde in partes Traiecti iter
direxit. Lodharius autem, ut haec audivit, omisso Lodhuwico, quem paulo ante
persequi statuerat, a Warmatia ad conventum, quod Teotonisvillam indixerat,
iter arripuit et, qualiter super Karolum irrueret, intendit. Quod so cum
Karolus in Wasiticum didicisset, Hugonem et Adhelardum ad Gislebertum una
cum ceteris, quos foedere, quo valerent, sibi adnecterent, direxit.
Rabanonem etiam ad Lodhuwicum dirigens mandat, qualiter pro suo adiutorio
illis in partibus isset, quod Lodharius audiens, illo omisso, supra se cum
omnibus copiis ire pararet, monetque ac deprecatur, ut, qantocius posset,
solito more adiutorium illi praebere studeret. Insuper autem Exemenonem
venerabilem episcopum ad Lodharium direxit, solito more humiliter praecepit,
ut roget, ut obsecret, meminerit, quod frater filiolusque eius sit;
meminerit, quae pater inter illos statuerat, quae tam is quam et sui inter
illos iuraverant; meminerit, quod novissime indicio Dei inter illos voluntas
eius declarata sit; et si horum omnium recordari nolit, cesset a
persecutione sanctae Dei ecclesiae, misereatur pauperum, viduarum
orfanorumque et regnum a patre suo consensu sibi datum ut ingrediatur
omittat, ne forte iterato populum Christianum ad caedem mutuam confluere
compellat.
 
Et his ita compositis idem ipse Parisiacam urbem adiit tam fratris sui
Lodhuwici adventum quam et ceteros fideles suos, quos undique convocaverat,
praestolaturus. Quod cum Lodharius didicisset, ad eandem urbem iter direxit;
habebat enim tam Saxonum quam et Austrasiorum nec non et de Alamannis partem
haud modicam secum horumque auxilio praemaxime confisus ad Sanctum Dionysium
venit. Reppererat autem inibi naves plus minus XX; insuper quoque Sequana,
uti mense Septembrio solet, exigua erat transitumque perfacilem praestabat.
Quam ob rem iactabant se sui facile transire posse et hoc utique simulabant
se maxime velle. Ergo Karolus quosdam Parisium et Milidonem custodiri
praecepit, quosdam vero, ubicumque vada vel navigia esse noverat, residere
fecit; ipse vero e regione Sancti Dionysii iuxta Sanctum Fludualdum castra
in meditullio posuit, ut et Lodhario, si ita oporteret, transitum prohibere
aut, si alicubi super suos irruere vellet, illis succurrere posset. Et ut
perfacile dinosceretur, quo in loco adiutorium praeberi deberet, more
maritimo signa in locis congruis atque custodias deputavit. Insuper autem
Sequana - mirabile dictu - dum nos nusquam eo in tempore infra duos menses
pluvias esse novimus, repente aere sereno tumescere coepit ac sponte his in
locis vada ubique prohibuit. Cumque haec ita se haberent, cernens Lodharius
transitum inibi undique sibi prohibitum, eo tenore cum Karolo pacem inire se
velle mandavit, ut foedus, quod Karolus cum fratre suo Lodhuwico sacramentis
firmaverat, omisisset, et ille econtra foedus, quod cum Pippino nepote suo
similiter sacramentis firmaverat, omitteret; et haberet Karolus a Sequana
partem occiduam absque Provinciam et Septimaniam, essentque quasi pace
perpetua foederati. Re autem vera sic se utrosque facilius decipere posse
putabat omneque imperium hac arte invadere sperabat. At Karolus respondit se
foedus, quod cum fratre suo necessitate coactus inierat, minime violare
velle; insuper ut a Mosa usque Sequanam regnum, quod pater illi dederat,
nequaquam congruum videretur, ut illi omitteret, praesertim cum tanta
nobilitas illum secuta de his regionibus esset, quos in sua fide deceptos
esse minime oporteret. Quam ob rem, quoniam hiems aderat, haberet quique
honores, quos pater illis dederat, si vellet, mandavit, donec veris tempore,
vellent cum paucis, vellent cum omni comitatu, omnes conveniant et, ni
statutis aut statuendis concordia concurrat, quid cuique debeatur, armis
decernant. Quae quidem Lodharius more solito sprevit et a Sancto Dionysio
obviam Pippino, qui ab Aquitania ad illum veniebat, Senones iter direxit;
Karolus autem econtra, qualiter Lodhuvicum in adiutorium suum recipere
posset, intendit.
 
4. Interea nuntiatum est Karolo, quod soror sua Hildigardis Adelgarium
quendam ex suis captum haberet et in urbe Laudunensi una secum custodiri
fecisset. Qua pro re expeditos ad hoc opus Karolus sibi delegit ac protinus
decedente iam die his in partibus festinus perrexit; distabat enim urbs
eadem plus minus leuvas XXX. Per totam siquidem noctem iter faciens
impediente gelu praevalido, hora fere diei tertia insperate subito sorori et
civibus cum infinita multitudine nuntiatur Karolus adesse, omnisque urbs
militibus circumdata fore. Quo quidem nuntio exterriti, quoniam nec evadendi
nec aderat spes moenia tuendi, pacem sub una eademque nocte petunt,
Adelgarium confestim reddunt et, ut se urbemque absque conflictu in
crastinum dedant, cum omni subiectione promittunt. Dum haec agerentur,
milites moram huius rei graviter ferentes, insuper laboris taedio, quod
praeteritae noctis passi fuerant, permoti in excidium urbis ruere undique
coeperunt; essetque procul dubio protinus flammis rapinisque tradita, ni
idem Karolus misericordia super ecclesiarum Dei sororisque necnon et populi
Christiani permotus minis atque blanditiis horum animos maximo labore
compescere studuisset. Quos cum abscedere fecisset, ut soror postulaverat,
concessit et Salmonciacum ab urbe discessit. Crastina quoque die Hildigardis
ad fidem suam, sicut spoponderat, venit urbemque illaesam et absque
conflictu sui iuris restituit. Sororem suam siquidem Karolus benigne excepit
et omnia quae hactenus erga illum deliquerat illi donavit, multisque verbis
blande illam allocutus omnem benignitatem, quam frater sorori debet, si
deinde benevola erga illum esse vellet, ei perhumane promisit ac quo voluit
illam abire concessit. Urbi sua iura statuit et ad suos, quos circa Parisium
omiserat, his ita peractis rediit.
 
Senones autem Lodharius Pippino recepto, quid agere deberet, anxius erat.
Nam Karolus partem exercitus Sequanam traiecit et in saltum qui Pertica
vulgo dicitur direxit. Quos quoniam Lodharius vel se vel suos impedire
timuit, primum insectari statuit. Qua quidem re sperabat se et hos facile
delere et hoc terrore sibi residuos subiugare maximeque Nominoium
Brittannorum ducem suo subdere dominatui posse. Sed frustra haec omnia
expleturus adiit, dum nihil horum ad effectum perduxit. Nam exercitus Karoli
omnis ab eo salvus evasit, insuper ex suis neminem recepit; et Nomenoius
omnia quae illi mandaverat insolenter sprevit. His ita se habentibus repente
nuntium accepit, quod Lodhuwicus et Karolus una cum ingenti exercitu alter
alteri studeret. Cumque se undique rebus adversis circumsaeptum videret,
maximo ambitu inaniter expleto a Turones redire coepit et fatigato exercitu
tandem fessus Franciam pervenit. Pippinus autem, quod se illi sociaverat,
paenitudine correptus Aquitaniam se recepit. Interea audiens Karolus, quod
Otgarius Maguntiae sedis episcopus una cum ceteris Lodhuwico fratri suo
transitum ad se prohibuisset, iter per Tullensem urbem accelerans Elisazam
ad Zabarnam introiit; quod cum Otgarius didicisset, una cum ceteris litore
relicto abiit, et quo quisque valuit ocius se abdidit.
 
5. Ergo XVI. Kal. Martii Lodhuwicus et Karolus in civitate quae olim
Argentaria vocabatur, nunc autem Strazburg vulgo dicitur, convenerunt et
sacramenta, quae subter notata sunt, Lodhuwicus Romana, Karolus vero
Teudisca lingua iuraverunt. Ac sic ante sacramentum circumfusam plebem,
alter Teudisca, alter Romana lingua allocuti sunt. Lodhuwicus autem, quia
maior natu, prior exorsus sic coepit: ,Quotiens Lodharius me et hunc fratrem
meum post obitum patris nostri insectando usque ad internecio nem delere
conatus sit, nostis. Cum autem nec fraternitas nec Christianitas nec
quodlibet ingenium, salva iustitia ut pax inter nos esset, adiuvare posset,
tandem coacti rem ad iudicium omnipotentis Dei detulimus, ut suo nutu, quid
cuique deberetur, contenti essemus. In quo nos, sicut nostis, per
misericordiam Dei victores exstitimus, is autem victus una cum suis quo
valuit secessit. Hinc vero fraterno amore correpti nec non et super populum
Christianum compassi persequi atque delere illos noluimus, sed hactenus
sicut et antea, ut saltem deinde cuique sua iustitia cederetur, mandavimus.
At ille post haec non contentus iudicio divino, sed hostili manu iterum et
me et hunc fratrem meum persequi non cessat, insuper et populum nostrum
incendiis, rapinis caedibusque devastat; quam ob rem nunc necessitate coacti
convenimus et, quoniam vos de nostra stabili fide ac firma fraternitate
dubitare credimus, hoc sacramentum inter nos in conspectu vestro iurare
decrevimus. Non qualibet iniqua cupiditate illecti hoc agimus, sed ut
certiores, si Deus nobis vestro adiutorio quietem dederit, de communi
profectu simus. Si autem, quod absit, sacramentum, quod fratri meo iuravero,
violare praesumpsero, a subditione mea nec non et a iuramento, quod mihi
iurastis, unumquemque vestrum absolvo'.
 
Cumque Karolus haec eadem verba Romana lingua perorasset, Lodhuwicus,
quoniam maior natu erat, prior haec deinde se servaturum testatus est: 'Pro
Deo amur et pro Christian poblo et nostro commun saluament, d'ist di in
auant, in quant Deus sauir et podir me dunat, si saluarai eo cist meon
fradre Karlo et in aiudha et in cadhuna cosa, si cum om per dreit son fradra
salvar dift, in o quid il mi altresi fazet; et ab Ludher nul plaid numquam
prindrai, qui meon uol cist meon fradre Karle in damno sit.' Quod cum
Lodhuwicus explesset, Karolus Teudisca lingua sic haec eadem verba testatus
est: 'In Godes minna ind in thes Christianes folches ind unser bedhero
gealtnissi, fon thesemo dage frammordes, so fram so mir Got geuuizci indi
mahd furgibit, so haldih tesan minan bruodher, soso man mit rehtu sinan
bruodher scal, in thiu thaz er mig sosoma duo; indi mit Ludheren in
nohheiniu thing ne gegango, zhe minan uuillon imo ce scadhen uuerhen'.
Sacramentum autem, quod utrorumque populus, quique propria lingua, testatus
est, Romana lingua sic se habet: 'Si Lodhuuigs sagrament, que son fradre
Karlo iurat, conservat, et Karlus meos sendra de suo part lo fraint, si io
returnar non l'int pois, ne io ne ne¸ls, cui eo returnar int pois, in nulla
aiudha contra Lodhuuuig nun li iuer'. Teudisca autem lingua: 'Oba Karl then
eid, then er sinemo bruodher Ludhuuuige gesuor, geleistit, indi Ludhuuig min
herro, then er imo gesuor, forbrihchit, ob ih inan es iruuenden ne mag, noh
ih noh thero nohhein, then ih es iruuenden mag, uuidhar Karle imo ce
follusti ne uuirdhit'. Quibus peractis Lodhuwicus Rhenotenus per Spiram et
Karolus iuxta Wasagum per Wizzunburg Warmatiam iter direxit.
 
Aestas autem, in qua praefatum exactum est proelium, fuit frigida nimis, et
omnes fruges persero collectae sunt; autumnus vero et hiems naturalem
ordinem peregerunt. Ac eadem die, qua praedicti fratres nec non et primores
populi praefatum pepigere pactum, subsequente gelu nix multa cecidit. Stella
cometis mense Decembrio et Ianuario nec non et Februario usque praelatum
conventum apparuit, per Pisces centrum ascendit et inter signum, quod a
quibusdam Lyra, a quibusdam vero Andromeda vocatur, et Arcturum obscuriorem
hoc concilio expleto defecit. Haec paucis de temporum siderisque serie
delibatis ad historiae tramitem revertamur.
 
Cumque Warmatiam venissent, missos deligunt, quos protinus ad Lodharium et
in Saxoniam mittunt; et horum nec non et Karlemanni adventus inter Warmatiam
et Magonciacum praestolaretur, statuunt.
 
6. Hic quoque haudquaquam ab re, quoniam iucunda ac merito notanda videntur,
de qualitate horum regum et unanimitate, qua interea deguerint, pauca
referre libet. Erat quidem utrisque forma mediocris cum omni decore pulchra
et omni exercitio apta; erat uterque audax, largus, prudens pariter et
eloquens; omnemque praemissam nobilitatem excedebat fratrum sancta ac
veneranda concordia. Nam convivia erant illis paene assidua, et, quodcumque
pretium habebant, hoc alter alteri perhumane dabat. Una domus erat illis
convivii et una somni; tractabant tam pari consensu communia quam et
privata; non quicquam aliud quilibet horum ab altero petebat, nisi quod
utile ac congruum illi esse censebat. Ludos etiam hoc ordine saepe causa
exercitii frequentabant. Conveniebant autem quocumque congruum spectaculo
videbatur, et subsistente hinc inde omni multitudine, primum pari numero
Saxonorum, Wasconorum, Austrasiorum, Brittonorum, ex utraque parte, veluti
invicem adversari sibi vellent, alter in alterum veloci cursu ruebat. Hinc
pars terga versa protecti umbonibus ad socios insectantes evadere se velle
simulabant, at versa vice iterum illos, quos fugiebant, persequi studebant,
donec novissime utrique reges cum omni iuventute ingenti clamore equis
emissis astilia crispantes exsiliunt et nunc his, nunc illis terga dantibus
insistunt. Eratque res digna pro tanta nobilitate nec non et moderatione
spectaculo; non enim quispiam in tanta multitudine ac diversitate generis,
uti saepe inter paucissimos et notos contingere solet, alicui aut laesionis
aut vituperii quidpiam inferre audebat.
 
7. His ita se habentibus Karlemannus cum ingenti exercitu Baioariorum et
Alamannorum ad patrem suum Mogontiam venit. Bardo vero, qui in Saxoniam
missus fuerat, similiter fecit nuntians, quod Saxones mandata Lodharii
sprevissent et, quicquid Lodhuwicus et Karolus illis praeciperent, libenter
id facere vellent. Lodharius quoque missos, qui ad se directi fuerant,
inconsulte audire distulit, quod tam Lodhuwicus quam et Karolus nec non et
universus exercitus aegre tulerunt et, qualiter idem ipsi ad illum pervenire
possent, intendunt. Ergo XVI. Kal. Aprilis illis in partibus viam dirigunt,
et Karolus quidem per Wasagum iter difficile ingressus, Lodhuwicus vero
terra Rhenoque per Bingam, Karlemannus autem per Einrichi ad Conflentim in
crastinum hora fere diei sexta venerunt; protinusque ad Sanctum Castorem
orationis causa pergunt, missam audiunt ac deinde idem reges armati naves
conscendunt et Mosellam ocius traiciunt. Quod cum Otgarius Mogontiae sedis
episcopus, Hatto comes, Herioldus ceterique viderunt, quos Lodharius ob hoc
inibi reliquerat, ut illis transitum prohibuissent, timore perterriti litore
relicto fugerunt. Lodharius quoque, ut fratres suos Mosellam transisse in
Sinciaco didicit, confestim et ipse abire et regno et sede non destitit,
donec se super ripam Rhodani cum paucis, qui se sequi deliberaverant,
ceteris omissis excepit.
 
Qua finem secundi certaminis dedit Lodharius, terminetur liber tertius.
 
 
 
 
 
	 Nithardus 
	 Medieval Latin 
	 The Latin Library 
	 The Classics Page