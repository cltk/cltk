St. Thomas Aquinas: Summa Theologica, Quaestio LXVII 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO LXVII 
 
De opere distinctionis secundum se 
 
 in quartor articulos divisa 
 
 
 
 
 

Consequenter considerandum est de opere distinctionis secundum se. Et primo, de opere primae
diei; secundo, de opere secundae diei; tertio, de opere tertiae. 
Circa primum quaeruntur quatuor. 
 
 Primo: utrum lux proprie in spiritualibus dici possit. 
 Secundo: utrum lux corporalis sit corpus. 
 Tertio: utrum sit qualitas. 
 Quarto: utrum conveniens fuit prima die fieri lucem. 
 
 ARTICULUS 1 
 
 Utrum lux proprie in spiritualibus dicatur 
 
Ad primum sic proceditur. Videtur quod lux proprie in spiritualibus dicatur. 
1. Dicit enim Augustinus, IV Super Gen. ad litt., quod in spiritualibus melior et certior lux est;
et quod Christus non sic dicitur lux quo modo lapis, sed illud proprie hoc figurative. 
2. Praeterea, Dionysius, 4 cap. De div. nom., ponit Lumen inter nomina intelligibilia Dei.
Nomina autem intelligibilia proprie dicuntur in spiritualibus. Ergo lux proprie dicitur
spiritualibus. 
3. Praeterea, Apostolus dicit, ad Eph. 5,3: Omne quod manifestatur, lumen est. Sed manifestatio
magis proprie est in spiritualibus quam in corporalibus. Ergo et lux. 
Sed contra est quod Ambrosius, in libro De fide, ponit splendorem inter ea quae de Deo
metaphorice dicuntur. 
Respondeo dicendum quod de aliquo nomine dupliciter convenit loqui: uno modo, secundum
primam eius impositionem; alio modo, secundum usum nominis. Sicut patet in nomine visionis,
quod primo impositum est ad significandum actum sensus visus; sed propter dignitatem et
certitudinem huius sensus, extensum est hoc nomen, secundum usum loquentium, ad omnem
cognitionem aliorum sensuum (dicimus enim: Vide quomodo sapit, vel quomodo redolet, vel
quomodo est calidum); et ulterius etiam ad cognitionem intellectus, secundum illud Mt. 5,8:
Beati mundo corde, quoniam ipsi Deum videbunt. 
Et similiter dicendum est de nomine lucis. Nam primo quidem est institutum ad significandum id
quod facit manifestationem in sensu visus: postmodum autem extensum est ad significandum
omne illud quod facit manifestationem secundum quamcumque cognitionem. Si ergo accipiatur
nomen luminis secundum suam primam impositionem, metaphorice in spiritualibus dicitur, ut
Ambrosius dicit. Si autem accipiatur secundum quod est in usu loquentium ad omnem
manifestationem extensum, sic proprie in spiritualibus dicitur. 
Et per hoc patet responsio ad obiecta. 
 ARTICULUS 2 
 
Utrum lux sit corpus 
 
Ad secundum sic proceditur. Videtur quod lux sit corpus. 
1. Dicit enim Augustinus, in libro De lib. arbit., quod lux in corporibus primum tenet locum.
Ergo lux est corpus. 
2. Praeterea, Philosophus dicit quod lumen est species ignis. Sed ignis est corpus. Ergo lumen
est corpus. 
3. Praeterea, ferri, intersecari, et reflecti est proprie corporum: haec autem omnia
attribuuntur lumini vel radio. Coniunguntur etiam diversi radii et separantur, ut Dionysius
dicit 2 cap. De div. nom.; quod etiam videtur non nisi corporibus convenire posse. Ergo lumen
est corpus. 
Sed contra, duo corpora non possunt simul esse in eodem loco. Sed lumen est simul cum aere.
Ergo lumen non est corpus. 
Respondeo dicendum quod impossibile est lumen esse corpus. Quod quidem apparet tripliciter.
Primo quidem, ex parte loci. Nam locus cuiuslibet corporis est alius a loco alterius corporis:
nec est possibile, secundum naturam, duo corpora esse simul in eodem loco, qualiacumque
corpora sint; quia contiguum requirit distinctionem in situ. 
Secundo, apparet idem ex ratione motus. Si enim lumen esset corpus, illuminatio esset motus
localis corporis. Nullus autem motus localis corporis potest esse in instanti: quia omne quod
movetur localiter, necesse est quod prius perveniat ad medium magnitudinis quam ad extremum.
Illuminatio autem fit in instanti. Nec potest dici quod fiat in tempore imperceptibili. Quia in
parvo spatio posset tempus latere: in magno autem spatio, puta ab oriente in occidentem, tempus
latere non posset: statim enim cum sol est in puncto orientis, illuminatur totum hemisphaerium
usque ad punctum oppositum. Est etiam aliud considerandum ex parte motus. Quia omne corpus
habet motum naturalem determinatum: motus autem illuminationis est ad omnem partem, nec
magis secundum circulum quam secundum rectitudinem. Unde manifestum est quod illuminatio
non est motus localis alicuius corporis. 
Tertio, apparet idem ex parte generationis et corruptionis. Si enim lumen esset corpus, quando
aer obtenebrescit per absentiam luminaris, sequeretur quod corpus luminis corrumperetur, et
quod materia eius acciperet aliam formam. Quod non apparet, nisi aliquis dicat etiam tenebras
esse corpus. Nec etiam apparet ex qua materia tantum corpus, quod replet medium
hemisphaerium, quotidie generetur. Ridiculum est etiam dicere quod ad solam absentiam
luminaris, tantum corpus corrumpatur. Si quis etiam dicat quod non corrumpitur, sed simul
cum sole accedit et circumfertur: quid dici poterit de hoc, quod ad interpositionem alicuius
corporis circa candelam, tota domus obscuratur? Nec videtur quod lumen congregetur circa
candelam: quia non apparet ibi maior claritas post quam ante. Quia ergo omnia haec non solum
rationi, sed sensui etiam repugnant, dicendum est quod impossibile est lumen esse corpus. 
Ad primum ergo dicendum quod Augustinus accipit lucem pro corpore lucido in actu, scilicet pro
igne, quod inter quatuor elementa nobilissimum est. 
Ad secundum dicendum quod Aristoteles lumen nominat ignem propria materia: sicut ignis in
materia aerea dicitur flamma, et in materia terrea dicitur carbo. Non tamen est multum
curandum de eis exemplis quae Aristoteles inducit in libris logicalibus: quia inducit ea ut
probabilia secundum opinionem aliorum. 
Ad tertium dicendum quod omnia illa attribuuntur lumini metaphorice: sicut etiam possent
attribui calori. Quia enim motus localis est naturaliter primus motuum, ut probatur in VIII
Physic., utimur nominibus pertinentibus ad motum localem, in alteratione et omnibus motibus:
sicut etiam nomen distantiae derivatum est a loco ad omnia contraria, ut dicitur in X Metaphys. 
 ARTICULUS 3 
 
Utrum lux sit qualitas 
 
Ad tertium sic proceditur. Videtur quod lux non sit qualitas. 
1. Omnis enim qualitas permanet in subiecto etiam postquam agens discesserit; sicut calor in
aqua postquam removetur ab igne. Sed lumen non remanet in aere recedente luminari. Ergo
lumen non est qualitas. 
2. Praeterea, omnis qualitas sensibilis habet contrarium; sicut calido contrariatur frigidum, et
albo nigrum. Sed lumini nihil est contrarium: tenebra enim est privatio luminis. Ergo lumen
non est qualitas sensibilis. 
3. Praeterea, causa est potior effectu. Sed lux caelestium corporum causat formis substantiales
in istis inferioribus. Dat etiam esse spirituale coloribus: quia facit eos visibiles actu. Ergo lux
non est aliqua qualitas sensibilis, sed magis substantialis forma, aut spiritualis. 
Sed contra est quod Damascenus dicit, in libro I, quod lux est quaedam qualitas. 
Respondeo dicendum quod quidam dixerunt quod lumen in aere non habet esse naturale, sicut
color in pariete; sed esse intentionale, sicut similitudo coloris in aere. Sed hoc non potest esse,
propter duo. Primo quidem, quia lumen denominat aerem: fit enim aer luminosus in actu. Color
vero non denominat ipsum: non enim dicitur aer coloratus. Secundo, quia lumen habet effectum
in natura: quia per radios solis calefiunt corpora. Intentiones autem non causant
transmutationes naturales. 
Alii vero dixerunt quod lux est forma substantialis solis. Sed hoc etiam apparet impossibile,
propter duo. Primo quidem, quia nulla forma substantialis est per se sensibilis: quia quod quid
est est obiectum intellectus, ut dicitur in III De anima. Lux autem est secundum se visibilis.
Secundo, quia impossibile est ut id quod est forma substantialis in uno, sit forma accidentalis in
alio: quia formae substantiali per se convenit constituere in specie; unde semper et in omnibus
adest ei. Lux autem non est forma substantialis aeris: alioquin, ea recedente, corrumperetur.
Unde non potest esse forma substantialis solis. 
Dicendum est ergo quod, sicut calor est qualitas activa consequens formam substantialem ignis,
ita lux est qualitas activa consequens formam substantialem solis, vel cuiuscumque alterius
corporis a se lucentis, si aliquod aliud tale est. Cuius signum est, quod radii diversarum
stellarum habent diversos effectus, secundum diversas naturas corporum. 
Ad primum ergo dicendum quod, cum qualitas consequatur formam substantialem, diversimode
se habet subiectum ad receptionem qualitatis, sicut se habet ad receptionem formae. Cum enim
materia perfecte recipit formam, firmiter stabilitur etiam qualitas consequens formam; sicut
si aqua convertatur in ignem. Cum vero forma substantialis recipitur imperfecte, secundum
inchoationem quandam, qualitas consequens manet quidem aliquandiu, sed non semper; sicut
patet in aqua calefacta, quae redit ad suam naturam. Sed illuminatio non fit per aliquam
transmutationem materiae ad susceptionem formae substantialis, ut fiat quasi inchoatio aliqua
formae. Et ideo lumen non remanet nisi ad praesentiam agentis. 
Ad secundum dicendum quod accidit luci quod non habeat contrarium, inquantum est qualitas
naturalis primi corporis alterantis, quod est a contrarietate elongatum. 
Ad tertium dicendum quod, sicut calor agit ad formam ignis quasi instrumentaliter in virtute
formae substantialis, ita lumen agit quasi instrumentaliter in virtute corporum caelestium ad
producendas formas substantiales: et ad hoc quod faciat colores visibiles actu, inquantum est
qualitas primi corporis sensibilis. 
 ARTICULUS 4 
 
Utrum convenienter lucis productio in prima die ponatur 
 
Ad quartum sic proceditur. Videtur quod inconvenienter lucis productio in prima die ponatur. 
1. Est enim lux qualitas quaedam, ut dictum est. Qualitas autem, cum sit accidens, non habet
rationem primi, sed magis rationem postremi. Non ergo prima die debet poni productio lucis. 
2. Praeterea, per lucem distinguitur nox a die. Hoc autem fit per solem, qui ponitur factus die
quarta. Ergo non debuit poni productio lucis prima die. 
3. Praeterea, nox et dies fit per circularem motum corporis lucidi. Sed circularis motus est
proprius firmamenti, quod legitur factum die secunda. Ergo non debuit poni in prima die
productio lucis distinguentis noctem et diem. 
4. Si dicatur quod intelligitur de luce spirituali, contra: Lux quae legitur facta prima die, facit
distinctionem a tenebris. Sed non erant in principio spirituales tenebrae: quia etiam daemones
fuerunt a principio boni, ut supra dictum est. Non ergo prima die debuit poni productio lucis. 
Sed contra, id sine quo non potest esse dies, oportuit fieri in prima die. Sed sine luce non potest
esse dies. Ergo oportuit lucem fieri prima die. 
Respondeo dicendum quod de productione lucis est duplex opinio. Augustino enim videtur quod
non fuerit conveniens Moysen praetermisisse spiritualis creaturae productionem. Et ideo dicit
quod, cum dicitur: In principio creavit Deus caelum et terram, per caelum intelligitur
spiritualis natura adhuc informis, per terram autem intelligitur materia informis corporalis
creaturae. Et quia natura spiritualis dignior est quam corporalis, fuit prius formanda. Formatio
igitur spiritualis naturae significatur in productione lucis, ut intelligatur de luce spirituali:
formatio enim naturae spiritualis est per hoc quod illuminatur ut adhaereat Verbo Dei. 
Aliis autem videtur quod sit praetermissa a Moyse productio spiritualis creaturae. Sed huius
rationem diversimode assignant. Basilius enim dicit quod Moyses principium narrationis suae
fecit a principio quod ad tempus pertinet sensibilium rerum; sed spiritualis natura, idest
angelica, praetermittitur, quia fuit ante creata. Chrysostomus autem assignat aliam rationem.
Quia Moyses loquebatur rudi populo, qui nihil nisi corporalia poterat capere; quem etiam ad
idololatria revocare volebat. Assumpsissent autem idololatriae occasionem, si propositae
fuissent eis aliquae substantiae supra omnes corporeas creaturas: eas enim reputassent deos,
cum etiam proni essent ad hoc quod solem et lunam et stellas colerent tanquam deos; quod eis
inhibetur Deut. 4,19. 
Praemissa autem fuerat Gen. 1,2 circa creaturam corporalem multiplex informitas: una quidem
in hoc quod dicebatur, terra erat inanis et vacua; alia vero in hoc quod dicebatur, tenebrae erant
super faciem abyssi. Necessarium autem fuit ut informitas tenebrarum primo removeretur per
lucis productionem, propter duo. Primo quidem, quia lux, ut dictum est, est qualitas primi
corporis: unde secundum eam primo fuit mundus formandus. Secundo, propter communitatem
lucis: communicant enim in ea inferiora corpora cum superioribus. Sicut autem in cognitione
proceditur a communioribus, ita etiam in operatione: nam prius generatur vivum quam animal,
et animal quam homo, ut dicitur in libro De gener. animal. Sic ergo oportuit ordinem divinae
sapientiae manifestari, ut primo inter opera distinctionis produceretur lux, tanquam primi
corporis forma, et tanquam communior. Basilius autem ponit tertiam rationem: quia per lucem
omnia alia manifestantur. Potest et quarta ratio addi, quae in obiiciendo est tacta: quia dies non
potest esse sine luce; unde oportuit in prima die fieri lucem. 
Ad primum ergo dicendum quod, secundum opinionem quae ponit informitatem materiae
duratione praecedere formationem, oportet dicere quod materia a principio fuerit creata sub
formis substantialibus; postmodum vero fuerit formata secundum aliquas conditiones
accidentales, inter quas primum locum obtinet lux. 
Ad secundum dicendum quod quidam dicunt lucem illam fuisse quandam nubem lucidam, quae
postmodum, facto sole, in materiam praeiacentem rediit. Sed istud non est conveniens. Quia
Scriptura in principio Genesis commemorat institutionem naturae, quae postmodum perseverat: 
unde non debet dici quod aliquid tunc factum fuerit, quod postmodum esse desierit. Et ideo alii
dicunt quod illa nubes lucida adhuc remanet, et est coniuncta soli, ut ab eo discerni non possit.
Sed secundum hoc, illa nubes superflua remaneret: nihil autem est vanum in operibus Dei. Et
ideo alii dicunt quod ex illa nube formatum est corpus solis. Sed hoc etiam dici non potest, si
ponatur corpus solis non esse de natura quatuor elementorum, sed esse incorruptibile per
naturam: quia secundum hoc, materia eius non potest esse sub alia forma. 
Et ideo est dicendum, ut Dionysius dicit 4 cap. De div. nom., quod illa lux fuit lux solis, sed
adhuc informis, quantum ad hoc, quod iam erat substantia solis, et habebat virtutem
illuminativam in communi; sed postmodum data est ei specialis et determinata virtus ad
particulares effectus. Et secundum hoc, in productione huius lucis distincta est lux a tenebris,
quantum ad tria. Primo quidem, quantum ad causam: secundum quod in substantia solis erat
causa luminis, in opacitate autem terrae causa tenebrarum. Secundo, quantum ad locum: quia in
uno hemisphaerio erat lumen, in alio tenebrae. Tertio, quantum ad tempus: quia in eodem
hemisphaerio secundum unam partem temporis erat lumen, secundum aliam tenebrae. Et hoc est
quod dicitur: lucem vocavit Diem, et tenebras Noctem. 
Ad tertium dicendum quod Basilius dicit lucem et tenebras tunc fuisse per emissionem et
contractionem luminis, et non per motum. Sed contra hoc obiicit Augustinus quod nulla ratio
esset huius vicissitudinis emittendi et retrahendi luminis; cum homines et animalia non essent,
quorum usibus hoc deserviret. Et praeterea hoc non habet natura corporis lucidi, ut retrahat
lumen in sui praesentia, sed miraculose potest hoc fieri: in prima autem institutione naturae
non quaeritur miraculum, sed quid natura rerum habeat, ut Augustinus dicit. 
Et ideo dicendum est quod duplex est motus in caelo. Unus communis toti caelo, qui facit diem et
noctem: et iste videtur institutus primo die. Alius autem est, qui diversificatur per diversa
corpora; secundum quos motus fit diversitas dierum ad invicem, et mensium et annorum. Et ideo
in prima die fit mentio de sola distinctione noctis et diei, quae fit per motum communem. In
quarta autem die fit mentio de diversitate dierum et temporum et annorum, cum dicitur, ut sint
in tempora et dies et annos; quae quidem diversitas fit per motus proprios. 
Ad quartum dicendum quod, secundum Augustinum, informitas non praecedit formationem
duratione. Unde oportet dicere quod per lucis productionem intelligatur formatio spiritualis
creaturae, non quae est per gloriam perfecta, cum qua creata non fuit; sed quae est per gratiam
perfecta, cum qua creata fuit, ut dictum est. Per hanc ergo lucem facta est divisio a tenebris,
idest ab informitate alterius creaturae non formatae. Vel, si tota creatura simul formata fuit,
facta est distinctio a tenebris spiritualibus, non quae tunc essent (quia diabolus non fuit creatus
malus); sed quas Deus futuras praevidit.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page