St. Thomas Aquinas: Summa Theologica, Prima Pars Quaestio LV 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO LV 
 
De medio cognitionis angelicae 
 
in tres articulos divisa 
 
 
 
 
 

Consequenter quaeritur de medio cognitionis angelicae. Et circa hoc quaeruntur tria. 
 
 Primo: utrum angeli cognoscant omnia per suam substantiam, vel per aliquas species. 
 Secundo: si per species, utrum per species connaturales, vel species a rebus acceptas. 
 Tertio: utrum angeli superiores cognoscant per species magis universales, quam
inferiores. 
 
 ARTICULUS 1 
 
 Utrum angeli cognoscant omnia per suam substantiam 
 
Ad primum sic proceditur. Videtur quod angeli cognoscant omnia per suam substantiam. 
 
1. Dicit enim Dionysius, 7 cap. De div. nom., quod angeli sciunt ea quae sunt in terra, secundum
propriam naturam mentis. Sed natura angeli est eius essentia. Ergo angelus per suam essentiam
res cognoscit. 
 
2. Praeterea, secundum Philosophum, in XII Metaphys., et in III De anima, in his quae sunt sine
materia, idem est intellectus et quod intelligitur. Id autem quod intelligitur est idem intelligenti
ratione eius quo intelligitur. Ergo in his quae sunt sine materia, sicut sunt angeli, id quo
intelligitur est ipsa substantia intelligentis. 
 
3. Praeterea, omne quod est in altero, est in eo per modum eius in quo est. Sed angelus habet
naturam intellectualem. Ergo quidquid est in ipso, est in eo per modum intelligibilem. Sed omnia
sunt in eo: quia inferiora in entibus sunt in superioribus essentialiter, superiora vero sunt in
inferioribus participative; et ideo dicit Dionysius, 4 cap. De div. nom., quod Deus tota in totis
congregat, idest omnia in omnibus. Ergo angelus omnia in sua substantia cognoscit. 
 
Sed contra est quod Dionysius dicit, in eodem capite, quod angeli illuminantur rationibus rerum.
Ergo cognoscunt per rationes rerum, et non per propriam substantiam. 
 
Respondeo dicendum quod illud quo intellectus intelligit, comparatur ad intellectum
intelligentem ut forma eius: quia forma est quo agens agit. Oportet autem, ad hoc quod potentia
perfecte compleatur per formam, quod omnia contineantur sub forma, ad quae potentia se
extendit. Et inde est quod in rebus corruptibilibus forma non perfecte complet potentiam
materiae: quia potentia materiae ad plura se extendit quam sit continentia formae huius vel
illius. Potentia autem intellectiva angeli se extendit ad intelligendum omnia: quia obiectum
intellectus est ens vel verum commune. Ipsa autem essentia angeli non comprehendit in se
omnia: cum sit essentia determinata ad genus et ad speciem. Hoc autem proprium est essentiae
divinae, quae infinita est, ut in se simpliciter omnia comprehendat perfecte. Et ideo solus Deus
cognoscit omnia per suam essentiam. Angelus autem per suam essentiam non potest omnia
cognoscere; sed oportet intellectum eius aliquibus speciebus perfici ad res cognoscendas. 
 
Ad primum ergo dicendum quod, cum dicitur angelum secundum suam naturam res cognoscere,
ly secundum non determinat medium cognitionis, quod est similitudo cogniti; sed virtutem
cognoscitivam, quae convenit angelo secundum suam naturam. 
 
Ad secundum dicendum quod, sicut sensus in actu est sensible in actu, ut dicitur in III De anima,
non ita quod ipsa vis sensitiva sit ipsa similitudo sensibilis quae est in sensu, sed quia ex
utroque fit unum sicut ex actu et potentia; ita et intellectus in actu dicitur esse intellectum in
actu, non quod substantia intellectus sit ipsa similitudo per quam intelligit, sed quia illa
similitudo est forma eius. Idem est autem quod dicitur, in his quae sunt sine materia, idem est
intellectus et quod intelligitur, ac si diceretur quod intellectus in actu est intellectum in actu:
ex hoc enim aliquid est intellectum in actu quod est immateriale. 
 
Ad tertium dicendum quod ea quae sunt infra angelum, et ea quae sunt supra ipsum, sunt
quodammodo in substantia eius, non quidem perfecte, neque secundum propriam rationem, cum
angeli essentia, finita existens, secundum propriam rationem ab aliis distinguatur; sed
secundum quandam rationem communem. In essentia autem Dei sunt omnia perfecte et secundum
propriam rationem, sicut in prima et universali virtute operativa, a qua procedit quidquid est
in quacumque re vel proprium vel commune. Et ideo Deus per essentiam suam habet propriam
cognitionem de rebus omnibus: non autem angelus, sed solam communem. 
 
 ARTICULUS 2 
 
 Utrum angeli intelligant per species a rebus acceptas 
 
Ad secundum sic proceditur. Videtur quod angeli intelligant per species a rebus acceptas. 
 
1. Omne enim quod intelligitur, per aliquam sui similitudinem in intelligente intelligitur.
Similitudo autem alicuius in altero existens, aut est ibi per modum exemplaris, ita quod illa
similitudo sit causa rei: aut est ibi per modum imaginis, ita quod sit causata a re. Oportet igitur
quod omnis scientia intelligentis vel sit causa rei intellectae, vel causata a re. Sed scientia
angeli non est causa rerum existentium in natura, sed sola divina scientia. Ergo oportet quod
species per quas intelligit intellectus angelicus, sint a rebus acceptae. 
 
2. Praeterea, lumen angelicum est fortius quam lumen intellectus agentis in anima. Sed lumen
intellectus agentis abstrahit species intelligibiles a phantasmatibus. Ergo lumen intellectus
angelici potest abstrahere species etiam ab ipsis rebus sensibilibus. Et ita nihil prohibet dicere
quod angelus intelligat per species a rebus acceptas. 
 
3. Praeterea, species quae sunt in intellectu, indifferenter se habent ad praesens et distans, nisi
quatenus a rebus sensibilibus accipiuntur. Si ergo angelus non intelligit per species a rebus
acceptas, eius cognitio indifferenter se haberet ad propinqua et distantia: et ita frustra
secundum locum moveretur. 
 
Sed contra est quod Dionysius dicit, 7 cap. De div. nom., quod angeli non congregant divinam
cognitionem a rebus divisibilibus, aut a sensibilibus. 
 
Respondeo dicendum quod species per quas angeli intelligunt, non sunt a rebus acceptae, sed eis
connaturales. Sic enim oportet intelligere distinctionem et ordinem spiritualium
substantiarum, sicut est distinctio et ordo corporalium. Suprema autem corpora habent
potentiam in sui natura totaliter perfectam per formam: in corporibus autem inferioribus
potentia materiae non totaliter perficitur per formam, sed accipit nunc unam, nunc aliam
formam ab aliquo agente. Similiter et inferiores substantiae intellectivae, scilicet animae
humanae, habent potentiam intellectivam non completam naturaliter; sed completur in eis
successive, per hoc quod accipiunt species intelligibiles a rebus. Potentia vero intellectiva in
substantiis spiritualibus superioribus, idest in angelis, naturaliter completa est per species
intelligibiles, inquantum habent species intelligibiles connaturales ad omnia intelligenda quae
naturaliter cognoscere possunt. 
Et hoc etiam ex ipso modo essendi huiusmodi substantiarum apparet. Substantiae enim
spirituales inferiores, scilicet animae, habent esse affine corpori, inquantum sunt corporum
formae: et ideo ex ipso modo essendi competit eis ut a corporibus, et per corpora suam
perfectionem intelligibilem consequantur: alioquin frustra corporibus unirentur. Substantiae
vero superiores, idest angeli, sunt a corporibus totaliter absolutae, immaterialiter et in esse
intelligibili subsistentes: et ideo suam perfectionem intelligibilem consequuntur per
intelligibilem effluxum, quo a Deo species rerum cognitarum acceperunt simul cum
intellectuali natura. Unde Augustinus dicit, II Super Gen. ad litt., quod cetera, quae infra angelos
sunt, ita creantur, ut prius fiant in cognitione rationalis creaturae, ac deinde in genere suo. 
 
Ad primum ergo dicendum quod in mente angeli sunt similitudines creaturarum, non quidem ab
ipsis creaturis acceptae, sed a Deo, qui est creaturarum causa, et in quo primo similitudines
rerum existunt. Unde Augustinus dicit, in eodem libro, quod sicut ratio qua creatura conditur,
prius est in Verbo Dei quam ipsa creatura quae conditur, sic et eiusdem rationis cognitio fit in
creatura intellectuali, ac deinde est ipsa conditio creaturae. 
 
Ad secundum dicendum quod de extremo ad extremum non pervenitur nisi per medium. Esse
autem formae in imaginatione, quod est quidem sine materia, non tamen sine materialibus
conditionibus, medium est inter esse formae quae est in materia, et esse formae quae est in
intellectu per abstractionem a materia et a conditionibus materialibus. Unde quantumcumque sit
potens intellectus angelicus, non posset formas materiales reducere ad esse intelligibile, nisi
prius reduceret eas ad esse formarum imaginatarum. Quod est impossibile: cum careat
imaginatione, ut dictum est. Dato etiam quod posset abstrahere species intelligibiles a rebus
materialibus, non tamen abstraheret: quia non indigeret eis, cum habeat species intelligibiles
connaturales. 
 
Ad tertium dicendum quod cognitio angeli indifferenter se habet ad distans et propinquum
secundum locum. Non tamen propter hoc motus eius localis est frustra: non enim movetur
localiter ad cognitionem accipiendam, sed ad operandum aliquid in loco. 
 
 ARTICULUS 3 
 
 Utrum superiores angeli intelligant per species magis universales quam inferiores 
 
Ad tertium sic proceditur. Videtur quod superiores angeli non intelligant per species magis
universales quam inferiores. 
 
1. Universale enim esse videtur quod a particularibus abstrahitur. Sed angeli non intelligunt
per species a rebus abstractas. Ergo non potest dici quod species intellectus angelici sint magis
vel minus universales. 
 
2. Praeterea, quod cognoscitur in speciali, perfectius cognoscitur quam quod cognoscitur in
universali: quia cognoscere aliquid in universali est quodammodo medium inter potentiam et
actum. Si ergo angeli superiores cognoscunt per formas magis universales quam inferiores,
sequitur quod angeli superiores habeant scientiam magis imperfectam quam inferiores. Quod est
inconveniens. 
 
3. Praeterea, idem non potest esse propria ratio multorum. Sed si angelus superior cognoscat
per unam formam universalem diversa quae inferior angelus cognoscit per plures formas
speciales, sequitur quod angelus superior utitur una forma universali ad cognoscendum diversa.
Ergo non poterit habere propriam cognitionem de utroque. Quod videtur inconveniens. 
 
Sed contra est quod dicit Dionysius, 12 cap. Angel. hier., quod superiores angeli participant
scientiam magis in universali quam inferiores. Et in libro De causis dicitur quod angeli
superiores habent formas magis universales. 
 
Respondeo dicendum quod ex hoc sunt in rebus aliqua superiora, quod sunt uni primo, quod est
Deus, propinquiora et similiora. In Deo autem tota plenitudo intellectualis cognitionis
continetur in uno, scilicet in essentia divina, per quam Deus omnia cognoscit. Quae quidem
intelligibilis plenitudo in intellectibus creatis inferiori modo et minus simpliciter invenitur.
Unde oportet quod ea quae Deus cognoscit per unum, inferiores intellectus cognoscant per multa:
et tanto amplius per plura, quanto amplius intellectus inferior fuerit. 
Sic igitur quanto angelus fuerit superior, tanto per pauciores species universitatem
intelligibilium apprehendere poterit. Et ideo oportet quod eius formae sint universaliores, quasi
ad plura se extendentes unaquaeque earum. Et de hoc exemplum aliqualiter in nobis perspici
potest. Sunt enim quidam, qui veritatem intelligibilem capere non possunt, nisi eis particulatim
per singula explicetur: et hoc quidem ex debilitate intellectus eorum contingit. Alii vero, qui
sunt fortioris intellectus, ex paucis multa capere possunt. 
 
Ad primum ergo dicendum quod accidit universali ut a singularibus abstrahatur, inquantum
intellectus illud cognoscens a rebus cognitionem accipit. Si vero sit aliquis intellectus a rebus
cognitionem non accipiens, universale ab eo cognitum non erit abstractum a rebus, sed
quodammodo ante res praeexistens: vel secundum ordinem causae, sicut universales rerum
rationes sunt in Verbo Dei; vel saltem ordine naturae, sicut universales rerum rationes sunt in
intellectu angelico. 
 
Ad secundum dicendum quod cognoscere aliquid in universali, dicitur dupliciter. Uno modo, ex
parte rei cognitae, ut scilicet cognoscatur solum universalis natura rei. Et sic cognoscere
aliquid in universali est imperfectius: imperfecte enim cognosceret hominem, qui cognosceret
de eo solum quod est animal. Alio modo, ex parte medii cognoscendi. Et sic perfectius est
cognoscere aliquid in universali: perfectior enim est intellectus qui per unum universale
medium potest singula propria cognoscere, quam qui non potest. 
 
Ad tertium dicendum quod idem non potest esse plurium propria ratio adaequata. Sed si sit
excellens, potest idem accipi ut propria ratio et similitudo diversorum. Sicut in homine est
universalis prudentia quantum ad omnes actus virtutum; et potest accipi ut propria ratio et
similitudo particularis prudentiae quae est in leone ad actus magnanimitatis, et eius quae est in
vulpe ad actus cautelae, et sit de aliis. Similiter essentia divina accipitur, propter sui
excellentiam, ut propria ratio singulorum: quia est in ea unde sibi singula similentur secundum
proprias rationes. Et eodem modo dicendum est de ratione universali quae est in mente angeli,
quod per eam, propter eius excellentiam, multa cognosci possunt propria cognitione.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page