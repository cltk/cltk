St. Thomas Aquinas: Summa Theologica, Prima Pars Quaestio XXXIX 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XXXIX 
 
De Personis ad essentiam relatis 
 
in octo articulos divisa 
 
 
 
 
 

Post ea quae de Personis divinis absolute tractata sunt, considerandum restat de Personis in
comparatione ad essentiam, et ad proprietates, et ad actus notionales, et de comparatione
ipsarum ad invicem. 
Quantum igitur ad primum horum, octo quaeruntur. 
 
 Primo: utrum essentia in divinis sit idem quod persona. 
 Secundo: utrum dicendum sit quod tres Personae sunt unius essentiae. 
 Tertio: utrum nomina essentialia praedicanda sint de Personis in plurali vel in
singulari. 
 Quarto: utrum adiectiva notionalia, aut verba vel participia, praedicari possint de
nominibus essentialibus concretive acceptis. 
 Quinto: utrum praedicari possint de nominibus essentialibus in abstracto acceptis. 
 Sexto: utrum nomina Personarum praedicari possint de nominibus essentialibus
concretis. 
 Septimo: utrum essentialia attributa sint approprianda Personis. 
 Octavo: quod attributum cuique Personae debeat appropriari. 
 
 ARTICULUS 1 
 
Utrum in divinis essentia sit idem quod persona 
 
 Ad primum sic proceditur. Videtur quod in divinis essentia non sit idem quod persona. 
1. In quibuscumque enim essentia est idem quod persona seu suppositum, oportet quod sit tantum
unum suppositum unius naturae, ut patet in omnibus substantiis separatis: eorum enim quae
sunt idem re, unum multiplicari non potest, quin multiplicetur et reliquum. Sed in divinis est
una essentia et tres Personae, ut ex supra dictis patet. Ergo essentia non est idem quod persona. 
2. Praeterea, affirmatio et negatio simul et semel non verificantur de eodem. Sed affirmatio et
negatio verificantur de essentia et persona: nam persona est distincta, essentia vero non est
distincta. Ergo persona et essentia non sunt idem. 
3. Praeterea, nihil subiicitur sibi ipsi. Sed persona subiicitur essentiae: unde suppositum vel
hypostasis nominatur. Ergo persona non est idem quod essentia. 
Sed contra est quod Augustinus dicit, VII De Trin.: Cum dicimus personam Patris, non aliud
dicimus quam substantiam Patris. 
Respondeo dicendum quod considerantibus divinam simplicitatem, quaestio ista in manifesto
habet veritatem. Ostensum est enim supra quod divina simplicitas hoc requirit, quod in Deo sit
idem essentia et suppositum; quod in substantiis intellectualibus nihil est aliud quam persona. 
Sed difficultatem videtur ingerere quod, multiplicatis personis divinis, essentia retinet
unitatem. Et quia, ut Boetius dicit, relatio multiplicat Personarum trinitatem, posuerunt aliqui
hoc modo in divinis differe essentiam et personam, quo et relationes dicebant esse assistentes,
considerantes in relationibus solum quod ad alterum sunt, et non quod res sunt. 
Sed, sicut supra ostensum est, sicut relationes in rebus creatis accidentaliter insunt, ita in Deo
sunt ipsa essentia divina. Ex quo sequitur quod in Deo non sit aliud essentia quam persona
secundum rem; et tamen quod personae realiter ab invicem distinguantur. Persona enim, ut
dictum est supra, significat relationem, prout est subsistens in natura divina. Relatio autem, ad
essentiam comparata, non differt re, sed ratione tantum: comparata autem ad oppositam
relationem, habet, virtute oppositionis, realem distinctionem. Et sic remanet una essentia, et
tres Personae. 
Ad primum ergo dicendum quod in creaturis non potest esse distinctio suppositorum per
relationes, sed oportet quod sit per essentialia principia: quia relationes non sunt subsistentes
in creaturis. In divinis autem relationes sunt subsistentes: et ideo, secundum quod habent
oppositionem ad invicem, possunt distinguere supposita. Neque tamen distinguitur essentia:
quia relationes ipsae non distinguuntur ab invicem secundum quod sunt realiter idem cum
essentia. 
Ad secundum dicendum quod, inquantum essentia et persona in divinis differunt secundum
intelligentiae rationem, sequitur quod aliquid possit affirmari de uno, quod negatur de altero: et
per consequens quod, supposito uno, non supponatur alterum. 
Ad tertium dicendum quod rebus divinis nomina imponimus secundum modum rerum creatarum,
ut supra dictum est. Et quia naturae rerum creatarum individuantur per materiam, quae
subiicitur naturae speciei, inde est quod individua dicuntur subiecta, vel supposita, vel
hypostases. Et propter hoc etiam divinae personae supposita vel hypostases nominantur: non
quod ibi sit aliqua suppositio vel subiectio secundum rem. 
 
 ARTICULUS 2 
 
Utrum sit dicendum tres Personas esse 'unius essentiae' 
 
 Ad secundum sic proceditur. Videtur quod non sit dicendum tres Personas esse unius essentiae. 
1. Dicit enim Hilarius, in libro de Synod., quod Pater et Filius et Spiritus Sanctus sunt quidem
per substantiam tria, per consonantiam vero unum. Sed substantia Dei est eius essentia. Ergo
tres Personae non sunt unius essentiae. 
2. Praeterea, non est affirmandum aliquid de divinis, quod auctoritate Scripturae sacrae non est
expressum, ut patet per Dionysium, 1 cap. De div. nom. Sed nunquam in Scriptura sacra
exprimitur quod Pater et Filius et Spiritus Sanctus sunt unius essentiae. Ergo hoc non est
asserendum. 
3. Praeterea, natura divina est idem quod essentia. Sufficeret ergo dicere quod tres Personae
sunt unius naturae. 
4. Praeterea, non consuevit dici quod persona sit essentiae: sed magis quod essentia sit personae. 
Ergo neque convenienter videtur dici quod tres Personae sunt unius essentiae. 
5. Praeterea, Augustinus dicit quod non dicimus tres Personas esse ex una essentia, ne
intelligatur in divinis aliud esse essentia et persona. Sed sicut praepositiones sunt transitivae,
ita et obliqui. Ergo, pari ratione, non est dicendum quod tres Personae sunt unius essentiae. 
6. Praeterea, id quod potest esse erroris occasio, non est in divinis dicendum. Sed cum dicuntur
tres Personae unius essentiae vel substantiae, datur erroris occasio. Quia, ut Hilarius dicit, in
libro De synod.: Una substantia Patris et Filii praedicata, aut unum qui duas nuncupationes
habeat, subsistentem significat; aut divisam unam substantiam duas imperfectas fecisse
substantias; aut tertiam priorem substantiam, quae a duobus et usurpata sit et assumpta. Non
est ergo dicendum tres Personas esse unius substantiae. 
Sed contra est quod Augustinus dicit, in libro II Contra Maximinum, quod hoc nomen homousion,
quod in Concilio Nicaeno adversus Arianos firmatum est, idem significat quod tres Personas esse
unius essentiae. 
Respondeo dicendum quod, sicut supra dictum est, intellectus noster res divinas nominat, non
secundum modum earum, quia sic eas cognoscere non potest; sed secundum modum in rebus
creatis inventum. Et quia in rebus sensibilibus, a quibus intellectus noster scientiam capit,
natura alicuius speciei per materiam individuatur; et sic natura se habet ut forma, individuum
autem ut suppositum formae: propter hoc etiam in divinis, quantum ad modum significandi,
essentia significatur ut forma trium Personarum. Dicimus autem in rebus creatis formam
quamcumque esse eius cuius est forma; sicut sanitatem vel pulchritudinem hominis alicuius. 
Rem autem habentem formam non dicimus esse formae nisi cum adiectione alicuius adiectivi,
quod designat illam formam: ut cum dicimus, ista mulier est egregiae formae, iste homo est
perfectae virtutis. Et similiter, quia in divinis, multiplicatis personis, non multiplicatur
essentia, dicimus unam essentiam esse trium Personarum; et tres Personas unius essentiae, ut
intelligantur isti genitivi construi in designatione formae. 
Ad primum ergo dicendum quod substantia sumitur pro hypostasi; et non pro essentia. 
Ad secundum dicendum quod, licet tres Personas esse unius essentiae non inveniatur in sacra
Scriptura per haec verba, invenitur tamen quantum ad hunc sensum: sicut ibi: Ego et Pater
unum sumus; et, Ego in Patre, et Pater in me est. Et per multa alia haberi potest idem. 
Ad tertium dicendum quod, quia natura designat principium actus, essentia vero ab essendo
dicitur, possunt dici aliqua unius naturae, quae conveniunt in aliquo actu, sicut omnia
calefacientia: sed unius essentiae dici non possunt, nisi quorum est unum esse. Et ideo magis
exprimitur unitas divina per hoc quod dicitur quod tres Personae sunt unius essentiae, quam si
diceretur quod sunt unius naturae. 
Ad quartum dicendum quod forma, absolute accepta, consuevit significari ut eius cuius est
forma, ut virtus Petri. E converso autem, res habens formam aliquam non consuevit significari
ut eius, nisi cum volumus determinare sive designare formam. Et tunc requiruntur duo
genitivi, quorum unus significet formam, et alius determinationem formae, ut si dicatur,
Petrus est magnae virtutis: vel etiam requiritur unus genitivus habens vim duorum
genitivorum, ut cum dicitur, vir sanguinum est iste, idest effusor multi sanguinis. Quia igitur
essentia divina significatur ut forma respectu personae, convenienter essentia personae dicitur. 
Non autem e converso, nisi aliquid addatur ad designationem essentiae; ut si dicatur quod Pater
est persona divinae essentiae, vel quod tres Personae sunt unius essentiae. 
Ad quintum dicendum quod haec praepositio ex vel de non designat habitudinem causae formalis;
sed magis habitudinem causae efficientis vel materialis. Quae quidem causae in omnibus
distinguuntur ab his quorum sunt causae: nihil enim est sua materia, neque aliquid est suum
principium activum. Aliquid tamen est sua forma, ut patet in omnibus rebus immaterialibus. Et
ideo per hoc quod dicimus tres Personas unius essentiae, significando essentiam in habitudine
formae, non ostenditur aliud esse essentia quam persona: quod ostenderetur, si diceremus tres
Personas ex eadem essentia. 
Ad sextum dicendum quod, sicut Hilarius dicit, in libro De synod.: Male sanctis rebus
praeiudicatur, si, quia non sanctae a quibusdam habentur, esse non debeant. Sic, si male
intelligitur homousion, quid ad me bene intelligentem? Sit ergo una substantia ex naturae
genitae proprietate: non sit autem ex portione, aut ex unione, aut ex communione. 
 
ARTICULUS 3 
 
Utrum nomina essentialia praedicentur singulariter de 
tribus Personis 
 
 Ad tertium sic proceditur. Videtur quod nomina essentialia, ut hoc nomen Deus, non
praedicentur singulariter de tribus Personis, sed pluraliter. 
1. Sicut enim homo significatur ut habens humanitatem, ita Deus significatur ut habens
deitatem. Sed tres Personae sunt tres habentes deitatem. Ergo tres Personae sunt tres dii. 
2. Praeterea, Gen. 1,1, ubi dicitur: In principio creavit Deus caelum et terram, hebraica
veritas habet Elohim, quod potest interpretari dii, sive iudices. Et hoc dicitur propter
pluralitatem Personarum. Ergo tres Personae sunt plures dii, et non unus Deus. 
3. Praeterea, hoc nomen res, cum absolute dicatur, videtur ad substantiam pertinere. Sed hoc
nomen pluraliter praedicatur de tribus Personis: dicit enim Augustinus, in libro De doctr.
christ.: Res quibus fruendum est, sunt Pater et Filius et Spiritus Sanctus. Ergo et alia nomina
essentialia pluraliter praedicari possunt de tribus Personis. 
4. Praeterea, sicut hoc nomen Deus significat habentem deitatem, ita hoc nomen persona
significat subsistentem in natura aliqua intellectuali. Sed dicimus tres Personas. Ergo, eadem
ratione, dicere possumus tres deos. 
Sed contra est quod dicitur Deut. 6,4: Audi, Israel, Dominus Deus tuus, Deus unus est. 
Respondeo dicendum quod nominum essentialium quaedam significant essentiam substantive,
quaedam vero adiective. Ea quidem quae substantive essentiam significant, praedicantur de
tribus Personis singulariter tantum, et non pluraliter: quae vero adiective essentiam
significant, praedicantur de tribus Personis in plurali. Cuius ratio est, quia nomina
substantiva significant aliquid per modum substantiae: nomina vero adiectiva significant aliquid
per modum accidentis, quod inhaeret subiecto. Substantia autem, sicut per se habet esse, ita per
se habet unitatem vel multitudinem: unde et singularitas vel pluralitas nominis substantivi
attenditur secundum formam significatam per nomen. Accidentia autem, sicut esse habent in
subiecto, ita ex subiecto suscipiunt unitatem et multitudinem: et ideo in adiectivis attenditur
singularitas et pluralitas secundum supposita. 
In creaturis autem non invenitur una forma in pluribus suppositas nisi unitate ordinis, ut
forma multitudinis ordinatae. Unde nomina significantia talem formam, si sint substantiva,
praedicantur de pluribus in singulari: non autem si sint adiectiva. Dicimus enim quod multi
homines sunt collegium vel exercitus aut populus: dicimus tamen quod plures homines sunt
collegiati. In divinis autem essentia divina significatur per modum formae, ut dictum est. Quae
quidem simplex est et maxime una, ut supra ostensum est. Unde nomina significantia divinam
essentiam substantive, singulariter, et non pluraliter, de tribus Personis praedicantur. Haec
igitur est ratio quare Socratem et Platonem et Ciceronem dicimus tres homines; Patrem autem
et Filium et Spiritum Sanctum non dicimus tres deos, sed unum Deum: quia in tribus suppositis
humanae naturae sunt tres humanitates; in tribus autem Personis est una divina essentia. 
Ea vero quae significant essentiam adiective, praedicantur pluraliter de tribus, propter
pluralitatem suppositorum. Dicimus enim tres existentes vel tres sapientes, aut tres aeternos
et increatos et immensos, si adiective sumantur. Si vero substantive sumantur, dicimus unum
increatum, immensum et aeternum, ut Athanasius dicit. 
Ad primum ergo dicendum quod, licet Deus significet habentem deitatem, est tamen alius modus
significandi: nam Deus dicitur substantive, sed habens deitatem dicitur adiective. Unde, licet
sint tres habentes deitatem, non tamen sequitur quod sint tres dii. 
Ad secundum dicendum quod diversae linguae habent diversum modum loquendi. Unde, sicut
propter pluralitatem suppositorum Graeci dicut tres hypostases, ita et in Hebreo dicitur
pluraliter Elohim. Nos autem non dicimus pluraliter neque Deos neque substantias, ne
pluralitas ad substantiam referatur. 
Ad tertium dicendum quod hoc nomen res est de transcendentibus. Unde, secundum quod pertinet
ad relationem, pluraliter praedicatur in divinis: secundum vero quod pertinet ad substantiam,
singulariter praedicatur. Unde Augustinus dicit ibidem quod eadem Trinitas quaedam summa res
est. 
Ad quartum dicendum quod forma significata per hoc nomen persona, non est essentia vel natura,
sed personalitas. Unde, cum sint tres personalitates, idest tres personales proprietates, in
Patre et Filio et Spiritu Sancto, non singulariter, sed pluraliter praedicatur de tribus. 
 
 ARTICULUS 4 
 
Utrum nomina essentialia concreta possint supponere pro persona 
 
 Ad quartum sic proceditur. Videtur quod nomina essentialia concretiva non possunt supponere
pro persona, ita quod haec sit vera, Deus genuit Deum. 
1. Quia, ut sophistae dicunt, terminus singularis idem significat et supponit. Sed hoc nomen
Deus videtur esse terminus singularis, cum pluraliter praedicari non possit, ut dictum est. 
Ergo, cum significet essentiam, videtur quod supponat pro essentia, et non pro persona. 
2. Praeterea, terminus in subiecto positus non restringitur per terminum positum in
praedicato, ratione significationis; sed solum ratione temporis consignificati. Sed cum dico,
Deus creat, hoc nomen Deus supponit pro essentia. Ergo cum dicitur, Deus genuit, non potest
iste terminus Deus, ratione praedicati notionalis, supponere pro persona. 
3. Praeterea, si haec est vera, Deus genuit, quia Pater generat; pari ratione haec erit vera,
Deus non generat, quia Filius non generat. Ergo est Deus generans, et Deus non generans. Et ita
videtur sequi quod sint duo dii. 
4. Praeterea, si Deus genuit Deum, aut se Deum, aut alium Deum. Sed non se Deum: quia, ut
Augustinus dicit, in I De Trin., nulla res generat seipsam. Neque alium Deum: quia non est nisi
unus Deus. Ergo haec est falsa, Deus genuit Deum. 
5. Praeterea, si Deus genuit Deum, aut Deum qui est Deus Pater, aut Deum qui non est Deus
Pater. Si Deum qui est Deus Pater, ergo Deus Pater est genitus. Si Deum qui non est Deus
Pater, ergo Deus est qui non est Deus Pater: quod est falsum. Non ergo potest dici quod Deus
genuit Deum. 
Sed contra est quod in Symbolo dicitur Deum de Deo. 
Respondeo dicendum quod quidam dixerunt quod hoc nomen Deus, et similia, proprie secundum
suam naturam supponunt pro essentia: sed ex adiuncto notionali trahuntur ad supponendum pro
persona. Et haec opinio processisse videtur ex consideratione divinae simplicitatis, quae
requirit quod in Deo idem sit habens et quod habetur: et sic habens deitatem, quod significat hoc
nomen Deus, est idem quod deitas. 
Sed in proprietatibus locutionum, non tantum attendenda est res significata; sed etiam modus
significandi. Et ideo, quia hoc nomen Deus significat divinam essentiam ut in habente ipsam,
sicut hoc nomen homo humanitatem significat in supposito; alii melius dixerunt quod hoc nomen
Deus ex modo significandi habet ut proprie possit supponere pro persona, sicut et hoc nomen
homo. 
Quandoque ergo hoc nomen Deus supponit pro essentia, ut cum dicitur, Deus creat: quia hoc
praedicatum competit subiecto ratione formae significatae, quae est deitas. Quandoque vero
supponit personam: vel unam tantum, ut cum dicitur Deus generat; vel duas, ut cum dicitur
Deus spirat; vel tres, ut cum dicitur, Regi saeculorum immortali, invisibili, soli Deo, etc., I
Tim. 1,17. 
Ad primum ergo dicendum quod hoc nomen, Deus, licet conveniat cum terminis singularibus in
hoc, quod forma significata non multiplicatur; convenit tamen cum terminis communibus in
hoc, quod forma significata invenitur in pluribus suppositis. Unde non oportet quod semper
supponat pro essentia quam significat. 
Ad secundum dicendum quod obiectio illa procedit contra illos qui dicebant quod hoc nomen Deus
non habet naturalem suppositionem pro persona. 
Ad tertium dicendum quod aliter se habet hoc nomen Deus ad supponendum pro persona, et hoc
nomen homo. Quia enim forma significata per hoc nomen homo, idest humanitas, realiter
dividitur in diversis suppositis, per se supponit pro persona; etiamsi nihil addatur quod
determinet ipsum ad personam, quae est suppositum distinctum. Unitas autem sive communitas
humanae naturae non est secundum rem, sed solum secundum considerationem: unde iste
terminus homo non supponit pro natura communi, nisi propter exigentiam alicuius additi, ut
cum dicitur, homo est species. Sed forma significata per hoc nomen Deus, scilicet essentia
divina, est una et communis secundum rem. Unde per se supponit pro natura communi: sed ex
adiuncto determinatur eius suppositio ad personam. Unde cum dicitur, Deus generat, ratione
actus notionalis supponit hoc nomen Deus pro persona Patris. Sed cum dicitur, Deus non
generat, nihil additur quod determinet hoc nomen ad personam Filii: unde datur intelligi quod
generatio repugnet divinae naturae. Sed si addatur aliquid pertinens ad personam Filii, vera
erit locutio; ut si dicatur, Deus genitus non generat. Unde etiam non sequitur, est Deus generans
et est Deus non generans, nisi ponatur aliquid pertines ad personas; ut puta si dicamus, Pater
est Deus generans, et Filius est Deus non generans. Et ita non sequitur quod sint plures dii: quia
Pater et Filius sunt unus Deus, ut dictum est. 
Ad quartum dicendum quod haec est falsa, Pater genuit se Deum: quia ly se, cum sit reciprocum,
refert idem suppositum. Neque est contrarium quod Augustinus dicit, ad Maximum, quod Deus
Pater genuit alterum se. Quia ly se vel est casus ablativi, ut sit sensus, genuit alterum a se. Vel
facit relationem simplicem, et sic refert identitatem naturae: sed est impropria vel emphatica
locutio, ut sit sensus, genuit alterum simillimum sibi. Similiter et haec est falsa, genuit alium
Deum. Quia licet Filius sit alius a Patre, ut supra dictum est, non tamen est dicendum quod sit
alius Deus: quia intelligeretur quod hoc adiectivum alius poneret rem suam circa substantivum
quod est Deus; et sic significaretur distinctio deitatis. Quidam tamen concedunt istam, genuit
alium Deum: ita quod ly alius sit substantivum, et ly Deus appositive construatur cum eo. Sed
hic est improprius modus loquendi, et evitandus, ne detur occasio erroris. 
Ad quintum dicendum quod haec est falsa, Deus genuit Deum qui est Deus Pater: quia, cum ly
Pater appositive construatur cum ly Deus, restringit ipsum ad standum pro persona Patris; ut
sit sensus genuit Deum qui est ipse Pater: et sic Pater esset genitus, quod est falsum. Unde
negativa est vera, genuit Deum qui non est Deus Pater. Si tamen intelligeretur constructio non
esse appositiva, sed aliquid esse interponendum; tunc e converso affirmativa esset vera, et
negativa falsa; ut sit sensus, genuit Deum qui est Deus qui est Pater. Sed haec est extorta
expositio. Unde melius est quod simpliciter affirmativa negetur, et negativa concedatur. 
Praepositinus tamen dixit quod tam negativa quam affirmativa est falsa. Quia hoc relativum qui
in affirmativa potest referre suppositum: sed in negativa refert et significatum et suppositum. 
Unde sensus affirmativae est, quod esse Deum Patrem conveniat personae Filii. Negativae vero
sensus est, quod esse Deum Patrem non tantum removeatur a persona Filii, sed etiam a
divinitate eius. Sed hoc irrationabile videtur: cum, secundum Philosophum, de eodem de quo est
affirmatio, possit etiam esse negatio. 
 
 ARTICULUS 5 
 
Utrum nomina essentialia in abstracto significata possint 
supponere pro persona 
 
 Ad quintum sic proceditur. Videtur quod nomina essentialia in abstracto significata possint
supponere pro persona, ita quod haec sit vera, essentia generat essentiam. 
1. Dicit enim Augustinus, VII De Trin.: Pater et Filius sunt una sapientia, quia una essentia; et
singillatim sapientia de sapientia, sicut essentia de essentia. 
2. Praeterea, generatis nobis vel corruptis, generantur vel corrumpuntur ea quae in nobis
sunt. Sed Filius generatur. Ergo, cum essentia divina sit in Filio, videtur quod essentia divina
generetur. 
3. Praeterea, idem est Deus et essentia divina, ut ex supra dictis patet. Sed haec est vera, Deus
generat Deum, sicut dictum est. Ergo haec est vera, essentia generat essentiam. 
4. Praeterea, de quocumque praedicatur aliquid, potest supponere pro illo. Sed essentia divina
est Pater. Ergo essentia potest supponere pro persona Patris. Et sic essentia generat. 
5. Praeterea, essentia est res generans: quia est Pater, qui est generans. Si igitur essentia non
sit generans, erit essentia res generans et non generans: quod est impossibile. 
6. Praeterea, Augustinus dicit, in IV De Trin.: Pater est principium totius deitatis. Sed non est
principium nisi generando vel spirando. Ergo Pater generat vel spirat deitatem. 
Sed contra est quod Augustinus dicit, in I De Trin., quod nulla res generat seipsam. Sed si
essentia generat essentiam, non generat nisi seipsam: cum nihil sit in Deo, quod distinguatur a
divina essentia. Ergo essentia non generat essentiam. 
Respondeo dicendum quod circa hoc erravit Abbas Ioachim, asserens quod, sicut dicitur, Deus
genuit Deum, ita potest dici quod essentia genuit essentiam; considerans quod, propter divinam
simplicitatem, non est aliud Deus quam divina essentia. Sed in hoc deceptus fuit: quia ad
veritatem locutionum, non solum oportet considerare res significatas, sed etiam modum
significandi, ut dictum est. Licet autem, secundum rem, sit idem Deus quod deitas, non tamen
est idem modus significandi utrobique. Nam hoc nomen Deus, quia significat divinam essentiam
ut in habente, ex modo suae significationis naturaliter habet quod possit supponere pro persona:
et sic ea quae sunt propria personarum, possunt praedicari de hoc nomine Deus, ut dicatur quod
Deus est genitus vel generans, sicut dictum est. Sed hoc nomen essentia non habet ex modo suae
significationis quod supponat pro persona: quia significat essentiam ut formam abstractam. Et
ideo ea quae sunt propria personarum, quibus ab invicem distinguuntur, non possunt essentiae
attribui: significaretur enim quod esset distinctio in essentia divina, sicut est distinctio in
suppositis. 
Ad primum ergo dicendum quod, ad experimendam unitatem essentiae et personae, sancti
Doctores aliquando expressius locuti sunt quam proprietas locutionis patiatur. Unde huiusmodi
locutiones non sunt extendendae, sed exponendae: ut scilicet nomina abstracta exponantur per
concreta, vel etiam per nomina personalia: ut, cum dicitur, essentia de essentia, vel sapientia de
sapientia, sit sensus, Filius, qui est essentia et sapientia, est de Patre, qui est essentia et
sapientia. In his tamen nominibus abstractis est quidam ordo attendendus: quia ea quae pertinent
ad actum, magis propinque se habent ad personas, quia actus sunt suppositorum. Unde minus
impropria est ista, natura de natura, vel sapientia de sapientia, quam essentia de essentia. 
Ad secundum dicendum quod in creaturis generatum non accipit naturam eandem numero quam
generans habet, sed aliam numero, quae incipit in eo esse per generationem de novo, et desint
esse per corruptionem: et ideo generatur et corrumpitur per accidens. Sed Deus genitus eandem
naturam numero accipit quam generans habet. Et ideo natura divina in Filio non generatur,
neque per se neque per accidens. 
Ad tertium dicendum quod, licet Deus et divina essentia sint idem secundum rem, tamen, ratione
alterius modi significandi, oportet loqui diversimode de utroque. 
Ad quartum dicendum quod essentia divina praedicatur de Patre per modum identitatis, propter
divinam simplicitatem: nec tamen sequitur quod possit supponere pro Patre, propter diversum
modum significandi. Ratio autem procederet in illis, quorum unum praedicatur de altero sicut
universale de particulari. 
Ad quintum dicendum quod haec est differentia inter nomina substantiva et adiectiva, quia
nomina substantiva ferunt suum suppositum: adiectiva vero non, sed rem significatam ponunt
circa substantivum. Unde sophistae dicunt quod nomina substantiva supponunt; adiectiva vero
non supponunt, sed copulant. Nomina igitur personalia substantiva possunt de essentia
praedicari, propter identitatem rei: neque sequitur quod proprietas personalis distinctam
determinet essentiam; sed ponitur circa suppositum importatum per nomen substantivum. Sed
notionalia et personalia adiectiva non possunt praedicari de essentia, nisi aliquo substantivo
adiuncto. Unde non possumus dicere quod essentia est generans. Possumus tamen dicere quod
essentia est res generans, vel Deus generans, si res et Deus supponant pro persona: non autem si
supponant pro essentia. Unde non est contradictio, si dicatur quod essentia est res generans, et
res non generans: quia primo res tenetur pro persona, secundo pro essentia. 
Ad sextum dicendum quod deitas, inquantum est una in pluribus suppositis, habet quandam
convenientiam cum forma nominis collectivi. Unde cum dicitur, Pater est principium totius
deitatis, potest sumi pro universitate Personarum; inquantum scilicet, in omnibus Personis
divinis, ipsi est principium. Nec oportet quod sit principium sui ipsius: sicut aliquis de populo
dicitur rector totius populi, non tamen sui ipsius. Vel potest dici quod est principium totius
deitatis, non quia eam generet et spiret: sed quia eam, generando et spirando, communicat. 
 
 ARTICULUS 6 
 
Utrum personae possint praedicare de nominibus essentialibus 
 
 Ad sextum sic proceditur. Videtur quod personae non possint praedicari de nominibus
essentialibus concretis, ut dicatur, Deus est tres Personae, vel est Trinitas. 
1. Haec enim est falsa, homo est omnis homo, quia pro nullo suppositorum verificari potest:
neque enim Socrates est omnis homo, neque Plato, neque aliquis alius. Sed similiter ista, Deus
est Trinitas, pro nullo suppositorum naturae divinae verificari potest: neque enim Pater est
Trinitas, neque Filius, neque Spiritus Sanctus. Ergo haec est falsa, Deus est Trinitas. 
2. Praeterea, inferiora non praedicantur de suis superioribus nisi accidentali praedicatione, ut
cum dico, animal est homo: accidit enim animali esse hominem. Sed hoc nomen Deus se habet ad
tres personas sicut commune ad inferiora, ut Damascenus dicit. Ergo videtur quod nomina
personarum non possint praedicari de hoc nomine Deus, nisi accidentaliter. 
Sed contra est quod Augustinus dicit, in Sermone De Fide: Credimus unum Deum unam esse divini
nominis Trinitatem. 
Respondeo dicendum quod, sicut iam dictum est, licet nomina personalia vel notionalia adiectiva
non possint praedicari de essentia; tamen substantiva possunt, propter realem identitatem
essentiae et personae. Essentia autem divina non solum idem est realiter cum una persona, sed
cum tribus. Unde et una persona, et duae, et tres possunt de essentia praedicari; ut si dicamus,
essentia est Pater et Filius et Spiritus Sanctus. Et quia hoc nomen Deus per se habet quod
supponat pro essentia, ut dictum est, ideo, sicut haec est vera: essentia est tres Personae, ita
haec est vera: Deus est tres Personae. 
Ad primum ergo dicendum quod, sicut supra dictum est, hoc nomen homo per se habet supponere
pro persona; sed ex adiuncto habet quod stet pro natura communi. Et ideo haec est falsa, homo
est omnis homo: quia pro nullo supposito verificari potest. Sed hoc nomen Deus per se habet
quod stet pro essentia. Unde, licet pro nullo suppositorum divinae naturae haec sit vera, Deus
est Trinitas, est tamen vera pro essentia. Quod non attendens, Porretanus eam negavit. 
Ad secundum dicendum quod, cum dicitur, Deus vel divina essentia est Pater, est praedicatio per
identitatem, non autem sicut inferioris de superiori: quia in divinis non est universale et
singulare. Unde, sicut est per se ista, Pater est Deus, ita et ista, Deus est Pater; et nullo modo
per accidens. 
 ARTICULUS 7 
 
Utrum nomina essentialia sint approprianda Personis 
 
 Ad septimum sic proceditur. Videtur quod nomina essentialia non sint approprianda Personis. 
1. Quod enim potest vergere in errorem fidei, vitandum est in divinis: quia, ut Hieronymus
dicit, ex verbis inordinate prolatis incurritur haeresis. Sed ea quae sunt communia tribus
Personis appropriare alicui, potest vergere in errorem fidei: quia potest intelligi quod vel illi
tantum Personae conveniant cui appropriantur; vel quod magis conveniant ei quam aliis. Ergo
essentialia attributa non sunt approprianda Personis. 
2. Praeterea, essentialia attributa, in abstracto significata, significant per modum formae. Sed
una persona non se habet ad aliam ut forma: cum forma ab eo cuius est forma, supposito non
distinguatur. Ergo essentialia attributa, maxime in abstracto significata, non debent
appropriari Personis. 
3. Praeterea, proprium prius est appropriato: proprium enim est de ratione appropriati. Sed
essentialia attributa, secundum modum intelligendi, sunt priora personis, sicut commune est
prius proprio. Ergo essentialia attributa non debent esse appropriata. 
Sed contra est quod Apostolus dicit, I Cor. 1,24: Christum, Dei virtutem et Dei sapientiam. 
Respondeo dicendum quod, ad manifestationem fidei, conveniens fuit essentialia attributa
Personis appropriari. Licet enim Trinitas Personarum demonstratione probari non possit, ut
supra dictum est, convenit tamen ut per aliqua magis manifesta declaretur. Essentialia vero
attributa sunt nobis magis manifesta secundum rationem, quam propria Personarum: quia ex
creaturis, ex quibus cognitionem accipimus, possumus per certitudinem devenire in
cognitionem essentialium attributorum; non autem in cognitionem personalium proprietatum,
ut supra dictum est. Sicut igitur similitudine vestigii vel imaginis in creaturis inventa utimur
ad manifestationem divinarum Personarum, ita et essentialibus attributis. Et haec manifestatio
Personarum per essentialia attributa, appropriatio nominatur. 
Possunt autem manifestari Personae divinae per essentialia attributa dupliciter. Uno modo, per
viam similitudinis: sicut ea quae pertinent ad intellectum, appropriantur Filio, qui procedit per
modum intellectus ut Verbum. Alio modo, per modum dissimilitudinis: sicut potentia
appropriatur Patri, ut Augustinus dicit, quia apud nos patres solent esse propter senectutem
infirmi; ne tale aliquid suspicemur in Deo. 
Ad primum ergo dicendum quod essentialia attributa non sic appropriantur Personis ut eis esse
propria asserantur: sed ad manifestandum Personas per viam similitudinis vel dissimilitudinis,
ut dictum est. Unde nullus error fidei sequitur, sed magis manifestatio veritatis. 
Ad secundum dicendum quod, si sic appropriarentur essentialia attributa Personis, quod essent
eis propria, sequeretur quod una persona se haberet ad aliam, in habitudine formae. Quod
excludit Augustinus, in VII De Trin., ostendens quod Pater non est sapiens sapientia quam genuit,
quasi solus Filius sit sapientia; ut sic Pater et Filius simul tantum possint dici sapiens, non
autem Pater sine Filio. Sed Filius dicitur sapientia Patris, quia est sapientia de Patre sapientia:
uterque enim per se est sapientia, et simul ambo una sapientia. Unde Pater non est sapiens
sapientia quam genuit, sed sapientia quae est sua essentia. 
Ad tertium dicendum quod, licet essentiale attributum, secundum rationem propriam, sit prius
quam Persona, secundum modum intelligendi; tamen, in quantum habet rationem appropriati,
nihil prohibet proprium Personae esse prius quam appropriatum. Sicut color posterior est
corpore, inquantum est corpus: prius tamen est naturaliter corpore albo, inquantum est album. 
 
ARTICULUS 8 
 
Utrum convenienter a sacris Doctoribus sint essentialia Personis attributa 
 
 Ad octavum sic proceditur. Videtur quod inconvenienter a sacris Doctoribus sint essentialia
Personis attributa. 
1. Dicit enim Hilarius, in II De Trin.: Aeternitas est in Patre, species in Imagine, usus in
Munere. In quibus verbis ponit tria nomina propria Personarum: scilicet nomen Patris; et
nomen Imaginis, quod est proprium Filio, ut supra dictum est: et nomen Muneris, sive Doni,
quod est proprium Spiritus Sancti, ut supra habitum est. Ponit etiam tria appropriata: nam
aeternitatem appropriat Patri, speciem Filio, usum Spiritui Sancto. Et videtur quod
irrationabiliter. Nam aeternitas importat durationem essendi, species vero est essendi
principium, usus vero ad operationem pertinere videtur. Sed essentia et operatio nulli
Personae appropriari inveniuntur. Ergo inconvenienter videntur ista appropriata Personis. 
2. Praeterea, Augustinus, in I De doctr. christ., sic dicit: In Patre est unitas, in Filio aequalitas,
in Spiritu Sancto unitatis aequalitatisque concordia. Et videtur quod inconvenienter. Quia una
Persona non denominatur formaliter per id quod appropriatur alteri: non enim est sapiens
Pater sapientia genita, ut dictum est. Sed, sicut ibidem subditur, tria haec unum omnia sunt
propter Patrem, aequalia omnia propter Filium, connexa omnia propter Spiritum Sanctum. 
Non ergo convenienter appropriantur Personis. 
3. Item, secundum Augustinum, Patri attribuitur potentia, Filio sapientia, Spiritui Sancto
bonitas. Et videtur hoc esse inconveniens. Nam virtus ad potentiam pertinet. Virtus autem
invenitur appropriari Filio, secundum illud I ad Cor. 1,24, Christum, Dei virtutem; et etiam
Spiritui Sancto, secundum illud Lc. 6,19: Virtus de illo exibat, et sanabat omnes. Non ergo
potentia Patri est approprianda. 
4. Item, Augustinus, in libro De Trin., dicit: Non confuse accipiendum est quod ait Apostolus, 'ex
ipso, et per ipsum, et in ipso' -- 'ex ipso' dicens propter Patrem; 'per ipsum' propter Filium;
'in ipso' propter Spiritum Sanctum. Sed videtur quod inconvenienter. Quia per hoc quod dicit
in ipso, videtur importari habitudo causae finalis, quae est prima causarum. Ergo ista habitudo
causae deberet appropriari Patri, qui est principium non de principio. 
5. Item, invenitur veritas appropriari Filio, secundum illud Io. 16,6: Ego sum via, veritas et
vita. Et similiter liber vitae, secundum illud Psalmi 39,8: In capite libri scriptum est de me:
Glossa, idest apud Patrem, qui est caput meum. Et similiter hoc quod dico Qui est: quia super
illud Is. 65,1, Ecce ego, ad gentes, dicit Glossa: Filius loquitur, qui dixit Moysi, Ego sum qui
sum. Sed videtur quod propria sint Filii, et non appropriata. Nam veritas, secundum
Augustinum, in libro De vera religione, est summa similitudo principii, absque omni
dissimilitudine, et sic videtur quod proprie conveniat Filio, qui habet principium. Liber etiam
vitae videtur proprium aliquid esse, quia significat ens ab alio: omnis enim liber ab aliquo
scribitur. Hoc etiam ipsum Qui est videtur esse proprium Filio. Quia si, cum Moysi dicitur, Ego
sum qui sum, loquitur Trinitas, ergo Moyses poterat dicere: Ille qui est Pater et Filius et
Spiritus Sanctus, misit me ad vos. Ergo et ulterius dicere poterat: Ille qui est Pater et Filius et
Spiritus Sanctus, misit me ad vos, demonstrando certam Personam. Hoc autem est falsum: quia
nulla persona est Pater et Filius et Spiritus Sanctus. Non ergo potest esse commune Trinitati:
sed est proprium Filii. 
Respondeo dicendum quod intellectus noster, qui ex creaturis in Dei cognitionem manuducitur,
oportet quod Deum consideret secundum modum quem ex creaturis assumit. In consideratione
autem alicuius creaturae, quatuor per ordinem nobis occurrunt. Nam primo, consideratur res
ipsa absolute, inquantum est ens quoddam. Secunda autem consideratio rei est, inquantum est
una. Tertia consideratio rei est, secundum quod inest ei virtus ad operandum et ad causandum. 
Quarta autem consideratio rei est, secundum habitudinem quam habet ad causata. Unde haec
etiam quadruplex consideratio circa Deum nobis occurrit. 
Secundum igitur primam considerationem, qua consideratur absolute Deus secundum esse suum,
sic sumitur appropriatio Hilarii, secundum quam aeternitas appropriatur Patri, species Filio,
usus Spiritui Sancto. Aeternitas enim, inquantum significat esse non principiatum,
similitudinem habet cum proprio Patris, qui est principium non de principio. 
Species autem, sive pulchritudo, habet similitudinem cum propriis Filii. Nam ad
pulchritudinem tria requiruntur. Primo quidem, integritas sive perfectio: quae enim diminuta
sunt, hoc ipso turpia sunt. Et debita proportio sive consonantia. Et iterum claritas: unde quae
habent colorem nitidum, pulchra esse dicuntur. Quantum igitur ad primum, similitudinem
habet cum proprio Filii, inquantum est Filius habens in se vere et perfecte naturam Patris. 
Unde, ad hoc innuendum, Augustinus in sua expositione dicit: ubi, scilicet in Filio, summa et
prima vita est, etc. Quantum vero ad secundum, convenit cum proprio Filii, inquantum est
imago expressa Patris. Unde videmus quod aliqua imago dicitur esse pulchra, si perfecte
repraesentat rem, quamvis turpem. Et hoc tetigit Augustinus cum dicit: ubi est tanta
convenientia, et prima aequalitas, etc. Quantum vero ad tertium, convenit cum proprio Filii,
inquantum est Verbum, quod quidem lux est, et splendor intellectus, ut Damascenus dicit. Et hoc
tangit Augustinus cum dicit: tanquam Verbum perfectum cui non desit aliquid, et ars quaedam
omnipotentis Dei, etc. 
Usus autem habet similitudinem cum propriis Spiritus Sancti, largo modo accipiendo usum,
secundum quod uti comprehendit sub se etiam frui; prout uti est assumere aliquid in facultatem
voluntatis, et frui est cum gaudio uti, ut Augustinus, X De Trin., dicit. Usus ergo quo Pater et
Filius se invicem fruuntur, convenit cum proprio Spiritus Sancti, inquantum est Amor. Et hoc
est quod Augustinus dicit. Illa dilectio, delectatio, felicitas vel beatitudo, usus ab illo appellatus
est. Usus vero quo nos fruimur Deo, similitudinem habet cum proprio Spiritus Sancti,
inquantum est Donum. Et hoc ostendit Augustinus cum dicit: Est in Trinitate Spiritus Sanctus,
Genitoris Genitique suavitas, ingenti largitate atque ubertate nos perfundens. 
Et sic patet quare aeternitas, species et usus Personis attribuantur vel approprientur, non
autem essentia vel operatio. Quia in ratione horum, propter sui communitatem, non invenitur
aliquid similitudinem habens cum propriis Personarum. 
Secunda vero consideratio Dei est, inquantum consideratur ut unus. Et sic Augustinus Patri
appropriat unitatem, Filio aequalitatem, Spiritui Sancto concordiam sive connexionem. Quae
quidem tria unitatem importare manifestum est: sed differenter. Nam unitas dicitur absolute,
non praesupponens aliquid aliud. Et ideo appropriatur Patri, qui non praesupponit aliquam
personam, cum sit principium non de principio. Aequalitas autem importat unitatem in
respectu ad alterum: nam aequale est quod habet unam quantitatem cum alio. Et ideo aequalitas
appropriatur Filio, qui est principium de principio. Connexio autem importat unitatem
aliquorum duorum. Unde appropriatur Spiritui Sancto, inquantum est a duobus. 
Ex quo etiam intelligi potest quod dicit Augustinus, tria esse unum propter Patrem, aequalia
propter Filium, connexa propter Spiritum Sanctum. Manifestum est enim quod illi attribuitur
unumquodque, in quo primo invenitur: sicut omnia inferiora dicuntur vivere propter animam
vegetabilem, in qua primo invenitur ratio vitae in istis inferioribus. Unitas autem statim
invenitur in persona Patris, etiam, per impossibile, remotis aliis Personis. Et ideo aliae
Personae a Patre habent unitatem. Sed remotis aliis Personis, non invenitur aequalitas in
Patre: sed statim, posito Filio, invenitur aequalitas. Et ideo dicuntur omnia aequalia propter
Filium: non quod Filius sit principium aequalitatis Patri; sed quia, nisi esset Patri aequalis
Filius, Pater aequalis non posset dici. Aequalitas enim eius primo consideratur ad Filium: hoc
enim ipsum quod Spiritus Sanctus Patri aequalis est, a Filio habet. Similiter, excluso Spiritu
Sancto, qui est duorum nexus, non posset intelligi unitas connexionis inter Patrem et Filium. Et
ideo dicuntur omnia esse connexa propter Spiritum Sanctum: quia, posito Spiritu Sancto,
invenitur unde Pater et Filius possint dici connexi. 
Secundum vero tertiam considerationem, qua in Deo sufficiens virtus consideratur ad
causandum, sumitur tertia appropriatio, scilicet potentiae, sapientiae et bonitatis. Quae quidem
appropriatio fit et secundum rationem similitudinis, si consideretur quod in divinis Personis
est: et secundum rationem dissimilitudinis, si consideretur quod in creaturis est. Potentia enim
habet rationem principii. Unde habet similitudinem cum Patre caelesti, qui est principium
totius divinitatis. Deficit autem interdum patri terreno, propter senectutem. Sapientia vero
similitudinem habet cum Filio caelesti, inquantum est Verbum, quod nihil aliud est quam
conceptus sapientiae. Deficit autem interdum filio terreno, propter temporis paucitatem. 
Bonitas autem, cum sit ratio et obiectum amoris, habet similitudinem cum Spiritu divino, qui
est Amor. Sed repugnantiam habere videtur ad spiritum terrenum, secundum quod importat
violentam quandam impulsionem; prout dicitur Is. 25,4: spiritus robustorum quasi turbo
impellens parietem. 
Virtus autem appropriatur Filio et Spiritui Sancto, non secundum quod virtus dicitur ipsa
potentia rei: sed secundum quod interdum virtus dicitur id quod a potentia rei procedit, prout
dicimus aliquod virtuosum factum esse virtutem alicuius agentis. 
Secundum vero quartam considerationem, prout consideratur Deus in habitudine ad suos
effectus, sumitur illa appropriatio ex quo, per quem, et in quo. Haec enim praepositio ex
importat quandoque quidem habitudinem causae materialis, quae locum non habet in divinis:
aliquando vero habitudinem causae efficientis. Quae quidem competit Deo ratione suae potentiae
activae: unde et appropriatur Patri, sicut et potentia. Haec vero praepositio per designat
quidem quandoque causam mediam; sicut dicimus quod faber operatur per martellum. Et sic ly
per quandoque non est appropriatum, sed proprium Filii, secundum illud Io. 1,3: Omnia per
ipsum facta sunt; non quia Filius sit instrumentum, sed quia ipse est principium de principio. 
Quandoque vero designat habitudinem formae per quam agens operatur; sicut dicimus quod
artifex operatur per artem. Unde, sicut sapientia et ars appropriantur Filio, ita et ly per
quem. Haec vero praepositio in denotat proprie habitudinem continentis. Continet autem Deus
res dupliciter. Uno modo, secundum suas similitudines; prout scilicet res dicuntur esse in Deo,
inquantum sunt in eius scientia. Et sic hoc quod dico in ipso, esset appropriandum Filio. Alio
vero modo continentur res a Deo, inquantum Deus sua bonitate eas conservat et gubernat, ad
finem convenientem adducendo. Et sic ly in quo appropriatur Spiritui Sancto, sicut et bonitas. 
Nec oportet quod habitudo causae finalis, quamvis sit prima causarum, approprietur Patri, qui
est principium non de principio: quia Personae divinae, quarum Pater est principium, non
procedunt ut ad finem, cum qualibet illarum sit ultimus finis; sed naturali processione, quae
magis ad rationem naturalis potentiae pertinere videtur. 
Ad illud vero quod de aliis quaeritur, dicendum quod veritas, cum pertineat ad intellectum, ut
supra dictum est, appropriatur Filio: non tamen est proprium eius. Quia veritas, ut supra
dictum est, considerari potest prout est in intellectu, vel prout est in re. Sicut igitur
intellectus et res essentialiter sumpta sunt essentialia et non personalia, ita et veritas.
Definitio autem Augustini inducta, datur de veritate secundum quod appropriatur Filio. 
Liber autem vitae in recto quidem importat notitiam, sed in obliquo vitam: est enim, ut supra
dictum est, notitia Dei de his qui habituri sunt vitam aeternam. Unde appropriatur Filio: licet
vita approprietur Spiritui Sancto, inquantum importat quendam interiorem motum, et sic
convenit cum proprio Spiritus Sancti, inquantum est Amor. Esse autem scriptum ab alio, non
est de ratione libri inquantum est liber; sed inquantum est quoddam artificiatum. Unde non
importat originem, neque est personale, sed appropriatum Personae. 
Ipsum autem Qui est appropriatur personae Filii, non secundum propriam rationem, sed ratione
adiuncti: inquantum scilicet in locutione Dei ad Moysen, praefigurabatur liberatio humani
generis, quae facta est per Filium. Sed tamen, secundum quod ly Qui sumitur relative, posset
referre interdum personam Filii: et sic sumeretur personaliter, ut puta si dicatur, Filius est
genitus Qui est; sicut et Deus genitus personale est. Sed infinite sumptum est essentiale. Et
licet hoc pronomen iste, grammatice loquendo, ad aliquam certam personam videatur pertinere;
tamen quaelibet res demonstrabilis, grammatice loquendo, persona dici potest, licet secundum
rei naturam non sit persona; dicimus enim iste lapis, et iste asinus. Unde et, grammatice
loquendo, essentia divina, secundum quod significatur et supponitur per hoc nomen Deus, potest
demonstrari hoc pronomine iste; secundum illud Ex. 15,2: Iste Deus meus, et glorificabo eum.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page