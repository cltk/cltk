St. Thomas Aquinas: Summa Theologica, Prima Pars Quaestio XXVIII 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XXVIII
 
De relationibus divinis
 
in quatuor articulos divisa 
 
 
 
 
 
 
Deinde considerandum est de relationibus divinus. 
Et circa hoc quaeruntur quatuor. 
 
 Primo: utrum in Deo sint aliquae relationes reales. 
 Secundo: utrum illae relationes sint ipsa essentia divina, vel sint extrinsecus affixae. 
 Tertio: utrum possint esse in Deo plures relationes realiter distinctae ab invicem. 
 Quarto: de numero harum relationum. 
 
 ARTICULUS 1
 
Utrum in Deo sint aliquae relationes reales
 
 Ad primum sic proceditur. Videtur quod in Deo non sint aliquae relationes reales. 
1. Dicit enim Boetius, in libro De Trin., quod cum quis praedicamenta in divinam vertit
praedicationem, cuncta mutantur in substantiam quae praedicari possunt; ad aliquid vero
omnino non potest praedicari. Sed quidquid est realiter in Deo, de ipso praedicari potest. Ergo
relatio non est realiter in Deo. 
2. Praeterea, dicit Boetius in eodem libro, quod similis est relatio in Trinitate Patris ad Filium,
et utriusque ad Spiritum Sanctum, ut eius quod est idem, ad id quod est idem. Sed huiusmodi
relatio est rationis tantum: quia omnis relatio realis exigit duo extrema realiter. Ergo
relationes quae ponuntur in divinis, non sunt reales relationes, sed rationis tantum. 
3. Praeterea, relatio paternitatis est relatio principii. Sed cum dicitur, Deus est principium
creaturarum, non importatur aliqua relatio realis, sed rationis tantum. Ergo nec paternitas in
divinis est relatio realis. Et eadem ratione nec aliae relationes quae ponuntur ibi. 
4. Praeterea, generatio in divinis est secundum intelligibilis verbi processionem. Sed
relationes quae consequuntur operationem intellectus, sunt relationes rationis. Ergo paternitas
et filiatio, quae dicuntur in divinis secundum generationem, sunt relationes rationis tantum. 
Sed contra est quod pater non dicitur nisi a paternitate, et filius a filiatione. Si igitur
paternitas et filiatio non sunt in Deo realiter, sequitur quod Deus non sit realiter Pater aut
Filius, sed secundum rationem intelligentiae tantum: quod est haeresis Sabelliana. 
Respondeo dicendum quod relationes quaedam sunt in divinis realiter. Ad cuius evidentiam,
considerandum est quod solum in his quae dicuntur ad aliquid, inveniuntur aliqua secundum
rationem tantum, et non secundum rem. Quod non est in aliis generibus: quia alia genera, ut
quantitas et qualitas, secundum propriam rationem significant aliquid alicui inhaerens. Ea vero
quae dicuntur ad aliquid, significant secundum propriam rationem solum respectum ad aliud. 
Qui quidem respectus aliquando est in ipsa natura rerum; utpote quando aliquae res secundum
suam naturam ad invicem ordinatae sunt, et invicem inclinationem habent. Et huiusmodi
relationes oportet esse reales. Sicut in corpore gravi est inclinatio et ordo ad locum medium:
unde respectus quidam est in ipso gravi respectu loci medii. Et similiter est de aliis huiusmodi. 
Aliquando vero respectus significatus per ea quae dicuntur ad aliquid, est tantum in ipsa
apprehensione rationis conferentis unum alteri: et tunc est relatio rationis tantum; sicut cum
comparat ratio hominem animali, ut speciem ad genus. 
Cum autem aliquid procedit a principio eiusdem naturae, necesse est quod ambo, scilicet
procedens et id a quo procedit, in eodem ordine conveniant: et sic oportet quod habeant reales
respectus ad invicem. Cum igitur processiones in divinis sint in identitate naturae, ut ostensum
est, necesse est quod relationes quae secundum processiones divinas accipiuntur, sint relationes
reales. 
Ad primum ergo dicendum quod ad aliquid dicitur omnino non praedicari in Deo, secundum
propriam rationem eius quod dicitur ad aliquid; inquantum scilicet propria ratio eius quod ad
aliquid dicitur, non accipitur per comparationem ad illud cui inest relatio, sed per respectum ad
alterum. Non ergo per hoc excludere voluit quod relatio non esset in Deo: sed quod non
praedicaretur per modum inhaerentis secundum propriam relationis rationem, sed magis per
modum ad aliud se habentis. 
Ad secundum dicendum quod relatio quae importatur per hoc nomen idem, est relationis tantum,
si accipiatur simpliciter idem: quia huiusmodi relatio non potest consistere nisi in quodam
ordine quem ratio adinvenit alicuius ad seipsum, secundum aliquas eius duas considerationes. 
Secus autem est, cum dicuntur aliqua eadem esse, non in numero, sed in natura generis sive
speciei. Boetius igitur relationes quae sunt in divinis, assimilat relationi identitatis, non
quantum ad omnia, sed quantum ad hoc solum, quod per huiusmodi relationes non diversificatur
substantia, sicut nec per relationem identitatis. 
Ad tertium dicendum quod, cum creatura procedat a Deo in diversitate naturae, Deus est extra
ordinem totius creaturae: nec ex eius natura est eius habitudo ad creaturas. Non enim producit
creaturas ex necessitate suae naturae, sed per intellectum et per voluntatem ut supra dictum
est. Et ideo in Deo non est realis relatio ad creaturas. Sed in creaturis est realis relatio ad
Deum: quia creaturae continentur sub ordine divino, et in earum natura est quod dependeant a
Deo. Sed processiones divinae sunt in eadem natura. Unde non est similis ratio. 
Ad quartum dicendum quod relationes quae consequuntur solam operationem intellectus in ipsis
rebus intellectis, sunt relationes rationis tantum: quia scilicet eas ratio adinvenit inter duas
res intellectas. Sed relationes quae consequuntur operationem intellectus, quae sunt inter
verbum intellectualiter procedens et illud a quo procedit, non sunt relationes rationis tantum,
sed rei: quia et ipse intellectus et ratio est quaedam res, et comparatur realiter ad id quod
procedit intelligibiliter, sicut res corporalis ad id quod procedit corporaliter. Et sic paternitas
et filiatio sunt relationes reales in divinis. 
 
 ARTICULUS 2
 
Utrum relatio in Deo sit idem quod sua essentia
 
 Ad secundum sic proceditur. Videtur quod relatio in Deo non sit idem quod sua essentia. 
1. Dicit enim Augustinus, in V De Trin., quod non omne quod dicitur in Deo, dicitur secundum
substantiam. Dicitur enim ad aliquid, sicut Pater ad Filium: sed haec non secundum substantiam
dicuntur. Ergo relatio non est divina essentia. 
2. Praeterea, Augustinus dicit, VII De Trin.: Omnis res quae relative dicitur, est etiam aliquid
excepto relativo; sicut homo dominus, et homo servus. Si igitur relationes aliquae sunt in Deo,
oportet esse in Deo aliquid aliud praeter relationes. Sed hoc aliud non potest esse nisi essentia. 
Ergo essentia est aliud a relationibus. 
3. Praeterea, esse relativi est ad aliud se habere, ut dicitur in Praedicamentis. Si igitur relatio
sit ipsa divina essentia, sequitur quod esse divinae essentiae sit ad aliud se habere: quod
repugnat perfectioni divini esse, quod est maxime absolutum et per se subsistens, ut supra
ostensum est. Non igitur relatio est ipsa essentia divina. 
Sed contra, omnis res quae non est divina essentia, est creatura. Sed relatio realiter competit
Deo. Si ergo non est divina essentia, erit creatura: et ita ei non erit adoratio latriae exhibenda:
contra quod in Praefatione cantatur: ut in Personis proprietas, et in maiestate adoretur
aequalitas. 
Respondeo dicendum quod circa hoc dicitur Gilbertus Porretanus errasse, sed errorem suum
postmodum in Remensi Concilio revocasse. Dixit enim quod relationes in divinis sunt
assistentes, sive extrinsecus affixae. 
Ad cuius evidentiam, considerandum est quod in quolibet novem generum accidentis est duo
considerare. Quorum unum est esse quod competit unicuique ipsorum secundum quod est
accidens. Et hoc communiter in omnibus est inesse subiecto: accidentis enim esse est inesse. 
Aliud quod potest considerari in unoquoque, est propria ratio uniuscuiusque illorum generum. 
Et in aliis quidem generibus a relatione, utpote quantitate et qualitate, etiam propria ratio
generis accipitur secundum comparationem ad subiectum: nam quantitas dicitur mensura
substantiae, qualitas vero dispositio substantiae. Sed ratio propria relationis non accipitur
secundum comparationem ad illud in quo est, sed secundum comparationem ad aliquid extra. 
Si igitur consideremus, etiam in rebus creatis, relationes secundum id quod relationes sunt, sic
inveniuntur esse assistentes, non intrinsecus affixae; quasi significantes respectum
quodammodo contingentem ipsam rem relatam, prout ab ea tendit in alterum. Si vero
consideretur relatio secundum quod est accidens, sic est inhaerens subiecto, et habens esse
accidentale in ipso. Sed Gilbertus Porretanus consideravit relationem primo modo tantum. 
Quidquid autem in rebus creatis habet esse accidentale, secundum quod transfertur in Deum,
habet esse substantiale: nihil enim est in Deo, ut accidens in subiecto, sed quidquid est in Deo,
est eius essentia. Sic igitur ex ea parte qua relatio in rebus creatis habet esse accidentale in
subiecto, relatio realiter existens in Deo habet esse essentiae divinae, idem omnino ei existens. 
In hoc vero quod ad aliquid dicitur, non significatur aliqua habitudo ad essentiam, sed magis ad
suum oppositum. Et sic manifestum est quod relatio realiter existens in Deo, est idem essentiae
secundum rem; et non differt nisi secundum intelligentiae rationem, prout in relatione
importatur respectus ad suum oppositum, qui non importatur in nomine essentiae. Patet ergo
quod in Deo non est aliud esse relationis et esse essentiae, sed unum et idem. 
Ad primum ergo dicendum quod verba illa Augustini non pertinent ad hoc, quod paternitas, vel
alia relatio quae est in Deo, secundum esse suum non sit idem quod divina essentia; sed quod non
praedicatur secundum modum substantiae, ut existens in eo de quo dicitur, sed ut alterum se
habens. Et propter hoc dicuntur duo tantum esse praedicamenta in divinis. Quia alia
praedicamenta important habitudinem ad id de quo dicuntur, tam secundum suum esse, quam
secundum proprii generis rationem: nihil autem quod est in Deo, potest habere habitudinem ad
id in quo est, vel de quo dicitur, nisi habitudinem identitatis, propter summam Dei
simplicitatem. 
Ad secundum dicendum quod, sicut in rebus creatis, in illo quod dicitur relative, non solum est
invenire respectum ad alterum, sed etiam aliquid absolutum, ita et in Deo: sed tamen aliter et
aliter. Nam id quod invenitur in creatura praeter id quod continetur sub significatione nominis
relativi, est alia res: in Deo autem non est alia res, sed una et eadem, quae non perfecte
exprimitur relationis nomine, quasi sub significatione talis nominis comprehensa. Dictum est
enim supra, cum de divinis nominibus agebatur, quod plus continetur in perfectione divinae
essentiae, quam aliquo nomine significari possit. Unde non sequitur quod in Deo, praeter
relationem, sit aliquid aliud secundum rem; sed solum considerata nominum ratione. 
Ad tertium dicendum quod, si in perfectione divina nihil plus contineretur quam quod significat
nomen relativum, sequeretur quod esse eius esset imperfectum, utpote ad aliquid aliud se
habens: sicut si non contineretur ibi plus quam quod nomine sapientiae significatur, non esset
aliquid subsistens. Sed quia divinae essentiae perfectio est maior quam quod significatione
alicuius nominis comprehendi possit, non sequitur, si nomen relativum, vel quodcumque aliud
nomen dictum de Deo, non significat aliquid perfectum, quod divina essentia habeat esse
imperfectum: quia divina essentia comprehendit in se omnium generum perfectionem, ut supra
dictum est. 
 
 ARTICULUS 3
 
Utrum relationes quae sunt in Deo, realiter ab invicem distinguantur
 
 Ad tertium sic proceditur. Videtur quod relationes quae sunt in Deo, realiter ab invicem non
distinguantur. 
1. Quaecumque enim uni et eidem sunt eadem, sibi invicem sunt eadem. Sed omnis relatio in Deo
existens est idem secundum rem cum divina essentia. Ergo relationes secundum rem ab invicem
non distinguuntur. 
2. Praeterea, sicut paternitas et filiatio secundum nominis rationem distinguuntur ab essentia
divina, ita et bonitas et potentia. Sed propter huiusmodi rationis distinctionem non est aliqua
realis distinctio bonitatis et potentiae divinae. Ergo neque paternitatis et filiationis. 
3. Praeterea, in divinis non est distinctio realis nisi secundum originem. Sed una relatio non
videtur oriri ex alia. Ergo relationes non distinguuntur realiter ab invicem. 
Sed contra est quod dicit Boetius, in libro De Trin., quod substantia in divinis continet unitatem,
relatio multiplicat trinitatem. Si ergo relationes non distinguuntur ab invicem realiter, non
erit in divinis trinitas realis, sed rationis tantum: quod est Sabelliani erroris. 
Respondeo dicendum quod ex eo quod aliquid alicui attribuitur, oportet quod attribuantur ei
omnia quae sunt de ratione illius: sicut cuicumque attribuitur homo, oportet quod attribuatur ei
esse rationale. De ratione autem relationis est respectus unius ad alterum, secundum quem
aliquid alteri opponitur relative. Cum igitur in Deo realiter sit relatio, ut dictum est, oportet
quod realiter sit ibi oppositio. Relativa autem oppositio in sui ratione includit distinctionem. 
Unde oportet quod in Deo sit realis distinctio, non quidem secundum rem absolutam, quae est
essentia, in qua est summa unitas et simplicitas; sed secundum rem relativam. 
Ad primum ergo dicendum quod, secundum Philosophum in III Physic., argumentum illud tenet,
quod quaecumque uni et eidem sunt eadem, sibi invicem sunt eadem, in his quae sunt idem re et
ratione, sicut tunica et indumentum: non autem in his quae differunt ratione. Unde ibidem dicit
quod, licet actio sit idem motui, similiter et passio, non tamen sequitur quod actio et passio sint
idem: quia in actione importatur respectus ut a quo est motus in mobili, in passione vero ut qui
est ab alio. Et similiter, licet paternitas sit idem secundum rem cum essentia divina, et
similiter filiatio, tamen haec duo in suis propriis rationibus important oppositos respectus. 
Unde distinguuntur ab invicem. 
Ad secundum dicendum quod potentia et bonitas non important in suis rationibus aliquam
oppositionem: unde non est similis ratio. 
Ad tertium dicendum quod, quamvis relationes, proprie loquendo, non oriantur vel procedant ab
invicem, tamen accipiuntur per oppositum secundum processionem alicuius ab alio. 
 
 ARTICULUS 4
 
Utrum in Deo sint tantum quatuor relationes reales, 
scilicet paternitas, filiatio, spiratio et processio
 
 Ad quartum sic proceditur. Videtur quod in Deo non sint tantum quatuor relationes reales,
scilicet paternitas, filiatio, spiratio et processio. 
1. Est enim considerare in Deo relationes intelligentis ad intellectum, et volentis ad volitum:
quae videntur esse relationes reales, neque sub praedictis continentur. Non ergo sunt solum
quatuor relationes reales in Deo. 
2. Praeterea, relationes reales accipiuntur in Deo secundum processionem intelligibilem verbi. 
Sed relationes intelligibiles multiplicantur in infinitum, ut Avicenna dicit. Ergo in Deo sunt
infinitae relationes reales. 
3. Praeterea, ideae sunt in Deo ab aeterno, ut supra dictum est. Non autem distinguuntur ab
invicem nisi secundum respectum ad res, ut supra dictum est. Ergo in Deo sunt multo plures
relationes aeternae. 
4. Praeterea, aequalitas et similitudo et identitas sunt relationes quaedam; et sunt in Deo ab
aeterno. Ergo plures relationes sunt ab aeterno in Deo, quam quae dictae sunt. 
Sed contra, videtur quod sint pauciores. Quia secundum Philosophum, in III Physic., eadem via
est de Athenis ad Thebas, et de Thebis ad Athenas. Ergo videtur quod pari ratione eadem sit
relatio de patre ad filium, quae dicitur paternitas, et de filio ad patrem, quae dicitur filiatio. Et
sic non sunt quatuor relationes in Deo. 
Respondeo dicendum quod, secundum Philosophum, in V Metaphys., relatio omnis fundatur vel
supra quantitatem, ut duplum et dimidium; vel supra actionem et passionem, ut faciens et
factum, pater et filius, dominus et servus, et huiusmodi. Cum autem quantitas non sit in Deo
(est enim sine quantitate magnus, ut dicit Augustinus), relinquitur ergo quod realis relatio in
Deo esse non possit, nisi super actionem fundata. Non autem super actiones secundum quas
procedit aliquid extrinsecum a Deo: quia relationes Dei ad creaturas non sunt realiter in ipso, ut
supra dictum est. Unde relinquitur quod relationes reales in Deo non possunt accipi, nisi
secundum actiones secundum quas est processio in Deo, non extra, sed intra. 
Huiusmodi autem processiones sunt duae tantum, ut supra dictum est: quarum una accipitur
secundum actionem intellectus, quae est processio verbi: alia secundum actionem voluntatis,
quae est processio amoris. Secundum quamlibet autem processionem oportet duas accipere
relationes oppositas, quarum una sit procedentis a principio, et alia ipsius principii. Processio
autem verbi dicitur generatio, secundum propriam rationem qua competit rebus viventibus. 
Relatio autem principii generationis in viventibus perfectis dicitur paternitas: relatio vero
procedentis a principio dicitur filiatio. Processio vero amoris non habet nomen proprium, ut
supra dictum est: unde neque relationes quae secundum ipsam accipiuntur. Sed vocatur relatio
principii huius processionis spiratio; relatio autem procedentis, processio; quamvis haec duo
nomina ad ipsas processiones vel origines pertineant, et non ad relationes. 
Ad primum ergo dicendum quod in his in quibus differt intellectus et intellectum, volens et
volitum, potest esse realis relatio et scientiae ad rem scitam, et volentis ad rem volitam. Sed in
Deo est idem omnino intellectus et intellectum, quia intelligendo se intelligit omnia alia: et
eadem ratione voluntas et volitum. Unde in Deo huiusmodi relationes non sunt reales, sicut
neque relatio eiusdem ad idem. Sed tamen relatio ad verbum est realis: quia verbum intelligitur
ut procedens per actionem intelligibilem, non autem ut res intellecta. Cum enim intelligimus
lapidem, id quod ex re intellecta concipit intellectus, vocatur verbum. 
Ad secundum dicendum quod in nobis relationes intelligibiles in infinitum multiplicantur, quia
alio actu intelligit homo lapidem, et alio actu intelligit se intelligere lapidem, et alio etiam
intelligit hoc intelligere: et sic in infinitum multiplicantur actus intelligendi, et per consequens
relationes intellectae. Sed hoc in Deo non habet locum, quia uno actu tantum omnia intelligit. 
Ad tertium dicendum quod respectus ideales sunt ut intellecti a Deo. Unde ex eorum pluralitate
non sequitur quod sint plures relationes in Deo, sed quod Deus cognoscat plures relationes. 
Ad quartum dicendum quod aequalitas et similitudo in Deo non sunt relationes reales, sed
rationis tantum, ut infra patebit. 
Ad quintum dicendum quod via est eadem ab uno termino ad alterum, et e converso; sed tamen
respectus sunt diversi. Unde ex hoc non potest concludi quod eadem sit relatio patris ad filium,
et e converso: sed posset hoc concludi de aliquo absoluto, si esset medium inter ea.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page