St. Thomas Aquinas: Summa Theologica, Prima Pars Quaestio XVIII 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XVIII 
 
De vita Dei 
 
in quatuor articulos divisa 
 
 
 
 
 
Quoniam autem intelligere viventium est, post considerationem de scientia et intellectu divino,
considerandum est de vita ipsius. 
Et circa hoc quaeruntur quatuor. 
 
 Primo: quorum sit vivere. 
 Secundo: quid sit vita. 
 Tertio: utrum vita Deo conveniat. 
 Quarto: utrum omnia in Deo sint vita. 
 
 
 ARTICULUS 1 
 
Utrum omnium naturalium rerum sit vivere 
 
 Ad primum sic proceditur. Videtur quod omnium rerum naturalium sit vivere. 
1. Dicit enim Philosophus, in VIII Physic., quod motus est ut vita quaedam natura existentibus
omnibus. Sed omnes res naturales participant motum. Ergo omnes res naturales participant
vitam. 
2. Praeterea, plantae dicuntur vivere, inquantum habent in seipsis principium motus augmenti
et decrementi. Sed motus localis est perfectior et prior secundum naturam quam motus
augmenti et decrementi, ut probatur in VIII Physic. Cum igitur omnia corpora naturalia
habeant aliquod principium motus localis, videtur quod omnia corpora naturalia vivant. 
3. Praeterea, inter corpora naturalia imperfectiora sunt elementa. Sed eis attribuitur vita:
dicuntur enim aquae vivae. Ergo multo magis alia corpora naturalia vitam habent. 
Sed contra est quod dicit Dionysius, 6 cap. De div. nom., quod plantae secundum ultimam
resonantiam vitae habent vivere: ex quo potest accipi quod ultimum gradum vitae obtinent
plantae. Sed corpora inanimata sunt infra plantas. Ergo eorum non est vivere. 
Respondeo dicendum quod ex his quae manifeste vivunt, accipere possumus quorum sit vivere, et
quorum non sit vivere. Vivere autem manifeste animalibus convenit: dicitur enim in libro De
vegetabilibus, quod vita in animalibus manifesta est. Unde secundum illud oportet distinguere
viventia a non viventibus, secundum quod animalia dicuntur vivere. Hoc autem est in quo primo
manifestatur vita, et in quo ultimo remanet. Primo autem dicimus animal vivere, quando
incipit ex se motum habere, et tandiu iudicatur animal vivere, quandiu talis motus in eo
apparet; quando vero iam ex se non habet aliquem motum, sed movetur tantum ab alio, tunc
dicitur animal mortuum, per defectum vitae. Ex quo patet quod illa proprie sunt viventia, quae
seipsa secundum aliquam speciem motus movent; sive accipiatur motus proprie, sicut motus
dicitur actus imperfecti, idest existentis in potentia; sive motus accipiatur communiter, prout
motus dicitur actus perfecti, prout intelligere et sentire dicitur moveri, ut dicitur in III De
anima. Ut sic viventia dicantur quaecumque se agunt ad motum vel operationem aliquam: ea vero
in quorum natura non est ut se agant ad aliquem motum vel operationem, viventia dici non
possunt, nisi per aliquam similitudinem. 
Ad primum ergo dicendum quod verbum illud Philosophi potest intelligi vel de motu primo,
scilicet corporum caelestium; vel de motu communiter. Et utroque modo motus dicitur quasi
vita corporum naturalium, per similitudinem; et non per proprietatem. Nam motus caeli est in
universo corporalium naturarum, sicut motus cordis in animali, quo conservatur vita. 
Similiter etiam quicumque motus naturalis hoc modo se habet ad res naturales, ut quaedam
similitudo vitalis operationis. Unde, si totum universum corporale esset unum animal, ita quod
iste motus esset a movente intrinseco, ut quidam posuerunt, sequeretur quod motus esset vita
omnium naturalium corporum. 
Ad secundum dicendum quod corporibus gravibus et levibus non competit moveri, nisi secundum
quod sunt extra dispositionem suae naturae, utpote cum sunt extra locum proprium: cum enim
sunt in loco proprio et naturali, quiescunt. Sed plantae et aliae res viventes moventur motu
vitali, secundum hoc quod sunt in sua dispositione naturali, non autem in accedendo ad eam vel in
recedendo ab ea: imo secundum quod recedunt a tali motu, recedunt a naturali dispositione. Et
praeterea, corpora gravia et levia moventur a motore extrinseco, vel generante, qui dat
formam, vel removente prohibens, ut dicitur in VIII Physic.; et ita non movent seipsa, sicut
corpora viventia. 
Ad tertium dicendum quod aquae vivae dicuntur, quae habent continuum fluxum: aquae enim
stantes, quae non continuantur ad principium continue fluens, dicuntur mortuae, ut aquae
cisternarum et lacunarum. Et hoc dicitur per similitudinem: inquantum enim videntur se
movere, habent similitudinem vitae. Sed tamen non est in eis vera ratio vitae: quia hunc motum
non habent a seipsis, sed a causa generante eas; sicut accidit circa motum aliorum gravium et
levium. 
 
 ARTICULUS 2 
 
Utrum vita sit quaedam operatio 
 
 Ad secundum sic proceditur. Videtur quod vita sit quaedam operatio. 
1. Nihil enim dividitur nisi per ea quae sunt sui generis. Sed vivere dividitur per operationes
quasdam, ut patet per Philosophum in II libro De anima, qui distinguit vivere per quatuor,
scilicet alimento uti, sentire, moveri secundum locum, et intelligere. Ergo vita est operatio
quaedam. 
2. Praeterea, vita activa dicitur alia esse a contemplativa. Sed contemplativi ab activis non
diversificantur nisi secundum operationes quasdam. Ergo vita est quaedam operatio. 
3. Praeterea, cognoscere Deum est operatio quaedam. Haec autem est vita, ut patet per illud Io.
17,3: Haec est autem vita aeterna, ut cognoscant te solum verum Deum. Ergo vita est operatio. 
Sed contra est quod dicit Philosophus, in II De anima: vivere viventibus est esse. 
Respondeo dicendum quod, sicut ex dictis patet, intellectus noster, qui proprie est cognoscitivus
quidditatis rei ut proprii obiecti, accipit a sensu, cuius propria obiecta sunt accidentia
exteriora. Et inde est quod ex his quae exterius apparent de re, devenimus ad cognoscendam
essentiam rei. Et quia sic nominamus aliquid sicut cognoscimus illud, ut ex supradictis patet,
inde est quod plerumque a proprietatibus exterioribus imponuntur nomina ad significandas
essentias rerum. Unde huiusmodi nomina quandoque accipiuntur proprie pro ipsis essentiis
rerum, ad quas significandas principaliter sunt imposita: aliquando autem sumuntur pro
proprietatibus a quibus imponuntur, et hoc minus proprie. Sicut patet quod hoc nomen corpus
impositum est ad significandum quoddam genus substantiarum, ex eo quod in eis inveniuntur
tres dimensiones: et ideo aliquando ponitur hoc nomen corpus ad significandas tres dimensiones,
secundum quod corpus ponitur species Quantitatis. 
Sic ergo dicendum est et de vita. Nam vitae nomen sumitur ex quodam exterius apparenti circa
rem, quod est movere seipsum: non tamen est impositum hoc nomen ad hoc significandum, sed ad
significandam substantiam cui convenit secundum suam naturam movere seipsam, vel agere se
quocumque modo ad operationem. Et secundum hoc, vivere nihil aliud est quam esse in tali
natura: et vita significat hoc ipsum, sed in abstracto; sicut hoc nomen cursus signicat ipsum
currere in abstracto. Unde vivum non est praedicatum accidentale, sed substantiale. Quandoque
tamen vita sumitur minus proprie pro operationibus vitae, a quibus nomen vitae assumitur;
sicut dicit Philosophus, IX Ethic., quod vivere principaliter est sentire vel intelligere. 
Ad primum ergo dicendum quod Philosophus ibi accipit vivere pro operatione vitae. Vel
dicendum est melius, quod sentire et intelligere, et huiusmodi, quandoque sumuntur pro
quibusdam operationibus; quandoque autem pro ipso esse sic operantium. Dicitur enim IX
Ethic., quod esse est sentire vel intelligere, idest habere naturam ad sentiendum vel
intelligendum. Et hoc modo distinguit Philosophus vivere per illa quatuor. Nam in istis
inferioribus quatuor sunt genera viventium. Quorum quaedam habent naturam solum ad
utendum alimento, et ad consequentia, quae sunt augmentum et generatio; quaedam ulterius ad
sentiendum, ut patet in animalibus immobilibus, sicut sunt ostrea; quaedam vero, cum his,
ulterius ad movendum se secundum locum, sicut animalia perfecta, ut quadrupedia et volatilia et
huiusmodi; quaedam vero ulterius ad intelligendum, sicut homines. 
Ad secundum dicendum quod opera vitae dicuntur, quorum principia sunt in operantibus, ut
seipsos inducant in tales operationes. Contingit autem aliquorum operum inesse hominibus non
solum principia naturalia, ut sunt potentiae naturales; sed etiam quaedam superaddita, ut sunt
habitus inclinantes ad quaedam operationum genera quasi per modum naturae, et facientes illas
operationes esse delectabiles. Et ex hoc dicitur, quasi per quandam similitudinem, quod illa
operatio quae est homini delectabilis, et ad quam inclinatur, et in qua conversatur, et ordinat
vitam suam ad ipsam, dicitur vita hominis: unde quidam dicuntur agere vitam luxuriosam,
quidam vitam honestam. Et per hunc modum vita contemplativa ab activa distinguitur. Et per
hunc etiam modum cognoscere Deum dicitur vita aeterna. 
Unde patet solutio ad tertium. 
 
 ARTICULUS 3 
 
Utrum Deo conveniat vita 
 
 Ad tertium sic proceditur. Videtur quod Deo non conveniat vita. 
1. Vivere enim dicuntur aliqua secundum quod movent seipsa, ut dictum est. Sed Deo non
competit moveri. Ergo neque vivere. 
2. Praeterea, in omnibus quae vivunt, est accipere aliquod vivendi principium: unde dicitur in
II De anima, quod anima est viventis corporis causa et principium. Sed Deus non habet aliquod
principium. Ergo sibi non competit vivere. 
3. Praeterea, principium vitae in rebus viventibus quae apud nos sunt, est anima vegetabilis,
quae non est nisi in rebus corporalibus. Ergo rebus incorporalibus non competit vivere. 
Sed contra est quod dicitur in Psalmo 83,3: cor meum et caro mea exultaverunt in Deum vivum. 
Respondeo dicendum quod vita maxime proprie in Deo est. Ad cuius evidentiam, considerandum
est quod, cum vivere dicantur aliqua secundum quod operantur ex seipsis, et non quasi ab aliis
mota; quanto perfectius competit hoc alicui, tanto perfectius in eo invenitur vita. In
moventibus autem et motis tria per ordinem inveniuntur. Nam primo, finis movet agentem;
agens vero principale est quod per suam formam agit; et hoc interdum agit per aliquod
instrumentum, quod non agit ex virtute suae formae, sed ex virtute principalis agentis; cui
instrumento competit sola executio actionis. 
Inveniuntur igitur quaedam, quae movent seipsa, non habito respectu ad formam vel finem, quae
inest eis a natura, sed solum quantum ad executionem motus: sed forma per quam agunt, et finis
propter quem agunt, determinantur eis a natura. Et huiusmodi sunt plantae, quae secundum
formam inditam eis a natura, movent seipsas secundum augmentum et decrementum. 
Quaedam vero ulterius movent seipsa, non solum habito respectu ad executionem motus, sed
etiam quantum ad formam quae est principium motus, quam per se acquirunt. Et huiusmodi sunt
animalia, quorum motus principium est forma non a natura indita, sed per sensum accepta. 
Unde quanto perfectiorem sensum habent, tanto perfectius movent seipsa. Nam ea quae non
habent nisi sensum factus, movent solum seipsa motu dilatationis et constrictionis, ut ostrea,
parum excedentia motum plantae. Quae vero habent virtutem sensitivam perfectam, non solum
ad cognoscendum coniuncta et tangentia, sed etiam ad cognoscendum distantia, movent seipsa in
remotum motu processivo. 
Sed quamvis huiusmodi animalia formam quae est principium motus, per sensum accipiant, non
tamen per seipsa praestituunt sibi finem suae operationis, vel sui motus; sed est eis inditus a
natura, cuius instinctu ad aliquid agendum moventur per formam sensu apprehensam. Unde
supra talia animalia sunt illa quae movent seipsa, etiam habito respectu ad finem, quem sibi
praestituunt. Quod quidem non fit nisi per rationem et intellectum, cuius est cognoscere
proportionem finis et eius quod est ad finem, et unum ordinare in alterum. Unde perfectior
modus vivendi est eorum quae habent intellectum: haec enim perfectius movent seipsa. Et huius
est signum, quod in uno et eodem homine virtus intellectiva movet potentias sensitivas; et
potentiae sensitivae per suum imperium movent organa, quae exequuntur motum. Sicut etiam
in artibus, videmus quod ars ad quam pertinet usus navis, scilicet ars gubernatoria, praecipit
ei quae inducit formam navis: et haec praecipit illi quae habet executionem tantum, in
disponendo materiam. 
Sed quamvis intellectus noster ad aliqua se agat, tamen aliqua sunt ei praestituta a natura; sicut
sunt prima principia, circa quae non potest aliter se habere, et ultimus finis, quem non potest
non velle. Unde, licet quantum ad aliquid moveat se, tamen oportet quod quantum ad aliqua ab
alio moveatur. Illud igitur cuius sua natura est ipsum eius intelligere, et cui id quod
naturaliter habet, non determinatur ab alio, hoc est quod obtinet summum gradum vitae. Tale
autem est Deus. Unde in Deo maxime est vita. Unde Philosophus, in XII Metaphys., ostenso quod
Deus sit intelligens, concludit quod habeat vitam perfectissimam et sempiternam: quia
intellectus eius est perfectissimus, et semper in actu. 
Ad primum ergo dicendum quod, sicut dicitur in IX Metaphys., duplex est actio: una, quae transit
in exteriorem materiam, ut calefacere et secare; alia, quae manet in agente, ut intelligere,
sentire et velle. Quarum haec est differentia: quia prima actio non est perfectio agentis quod
movet, sed ipsius moti; secunda autem actio est perfectio agentis. Unde, quia motus est actus
mobilis, secunda actio, inquantum est actus operantis, dicitur motus eius; ex hac similitudine,
quod, sicut motus est actus mobilis, ita huiusmodi actio est actus agentis; licet motus sit actus
imperfecti, scilicet existentis in potentia, huiusmodi autem actio est actus perfecti, idest
existentis in actu, ut dicitur in III De anima. Hoc igitur modo quo intelligere est motus, id quod
se intelligit, dicitur se movere. Et per hunc modum etiam Plato posuit quod Deus movet
seipsum: non eo modo quo motus est actus imperfecti. 
Ad secundum dicendum quod, sicut Deus est ipsum suum esse et suum intelligere, ita est suum
vivere. Et propter hoc, sic vivit, quod non habet vivendi principium. 
Ad tertium dicendum quod vita in istis inferioribus recipitur in natura corruptibili, quae
indiget et generatione ad conservationem speciei, et alimento ad conservationem individui. Et
propter hoc, in istis inferioribus non invenitur vita sine anima vegetabili. Sed hoc non habet
locum in rebus incorruptibilibus. 
 
 ARTICULUS 4 
 
Utrum omnia sint vita in Deo 
 
 Ad quartum sic proceditur. Videtur quod non omnia sint vita in Deo. 
1. Dicitur enim Act. 17,28: in ipso vivimus, movemur et sumus. Sed non omnia in Deo sunt
motus. Ergo non omnia in ipso sunt vita. 
2. Praeterea, omnia sunt in Deo sicut in primo exemplari. Sed exemplata debent conformari
exemplari. Cum igitur non omnia vivant in seipsis, videtur quod non omnia in Deo sint vita. 
3. Praeterea, sicut Augustinus dicit in libro De vera relig., substantia vivens est melior
qualibet substantia non vivente. Si igitur ea quae in seipsis non vivunt, in Deo sunt vita,
videtur quod verius sint res in Deo quam in seipsis. Quod tamen videtur esse falsum, cum in
seipsis sint in actu, in Deo vero in potentia. 
4. Praeterea, sicut sciuntur a Deo bona, et ea quae fiunt secundum aliquod tempus; ita mala, et
ea quae Deus potest facere, sed nunquam fiunt. Si ergo omnia sunt vita in Deo, inquantum sunt
scita ab ipso, videtur quod etiam mala, et quae nunquam fiunt, sunt vita in Deo inquantum sunt
scita ab eo. Quod videtur inconveniens. 
Sed contra est quod dicitur Io. 1,3-4: quod factum est, in ipso vita erat. Sed omnia praeter
Deum facta sunt. Ergo omnia in Deo sunt vita. 
Respondeo dicendum quod, sicut dictum est, vivere Dei est eius intelligere. In Deo autem est
idem intellectus, et quod intelligitur, et ipsum intelligere eius. Unde quidquid est in Deo ut
intellectum, est ipsum vivere vel vita eius. Unde, cum omnia quae facta sunt a Deo, sint in ipso
ut intellecta, sequitur quod omnia in ipso sunt ipsa vita divina. 
Ad primum ergo dicendum quod creaturae in Deo esse dicuntur dupliciter. Uno modo, inquantum
continentur et conservantur virtute divina: sicut dicimus ea esse in nobis, quae sunt in nostra
potestate. Et sic creaturae dicuntur esse in Deo, etiam prout sunt in propriis naturis. Et hoc
modo intelligendum est verbum Apostoli dicentis, in ipso vivimus, movemur et sumus: quia et
nostrum vivere, et nostrum esse, et nostrum moveri causantur a Deo. Alio modo dicuntur res
esse in Deo sicut in cognoscente. Et sic sunt in Deo per proprias rationes, quae non sunt aliud in
Deo ab essentia divina. Unde res, prout sic in Deo sunt, sunt essentia divina. Et quia essentia
divina est vita, non autem motus, inde est quod res, hoc modo loquendi, in Deo non sunt motus,
sed vita. 
Ad secundum dicendum quod exemplata oportet conformari exemplari secundum rationem
formae, non autem secundum modum essendi. Nam alterius modi esse habet quandoque forma in
exemplari et in exemplato: sicut forma domus in mente artificis habet esse immateriale et
intelligibile, in domo autem quae est extra animam, habet esse materiale et sensibile. Unde et
rationes rerum quae in seipsis non vivunt, in mente divina sunt vita, quia in mente divina
habent esse divinum. 
Ad tertium dicendum quod, si de ratione rerum naturalium non esset materia, sed tantum forma,
omnibus modis veriori modo essent res naturales in mente divina per suas ideas, quam in
seipsis. Propter quod et Plato posuit quod homo separatus erat verus homo, homo autem
materialis est homo per participationem. Sed quia de ratione rerum naturalium est materia,
dicendum quod res naturales verius esse habent simpliciter in mente divina, quam in seipsis:
quia in mente divina habent esse increatum, in seipsis autem esse creatum. Sed esse hoc, utpote
homo vel equus, verius habent in propria natura quam in mente divina: quia ad veritatem
hominis pertinet esse materiale, quod non habent in mente divina. Sicut domus nobilius esse
habet in mente artificis, quam in materia: sed tamen verius dicitur domus quae est in materia,
quam quae est in mente, quia haec est domus in actu, illa autem domus in potentia. 
Ad quartum dicendum quod, licet mala sint in Dei scientia, inquantum sub Dei scientia
comprehenduntur, non tamen sunt in Deo sicut creata a Deo vel conservata ab ipso, neque sicut
habentia rationem in Deo: cognoscuntur enim a Deo per rationes bonorum. Unde non potest dici
quod mala sint vita in Deo. Ea vero quae secundum nullum tempus sunt, possunt dici esse vita in
Deo, secundum quod vivere nominat intelligere tantum, inquantum intelliguntur a Deo: non
autem secundum quod vivere importat principium operationis.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page