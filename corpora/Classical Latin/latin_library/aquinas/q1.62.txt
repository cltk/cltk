St. Thomas Aquinas: Summa Theologica, Quaestio LXII 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO LXII 
 
De perfectione angelorum in esse gratiae et gloriae 
 
 in novem articulos divisa 
 
 
 
 
 

Consequenter investigandum est quomodo angeli facti sunt in esse gratiae vel gloriae. 
Et circa hoc quaeruntur novem. 
 
 Primo: utrum angeli fuerint in sua creatione beati. 
 Secundo: utrum indiguerint gratia ad hoc quod ad Deum converterentur. 
 Tertio: utrum fuerint creati in gratia. 
 Quarto: utrum suam beatitudinem meruerint. 
 Quinto: utrum statim post meritum beatitudinem adepti fuerint. 
 Sexto: utrum gratiam et gloriam secundum capacitatem suorum naturalium receperint. 
 Septimo: utrum post consecutionem gloriae remanserit in eis dilectio et cognitio
naturalis. 
 Octavo: utrum postmodum potuerint peccare. 
 Nono: utrum post adeptionem gloriae potuerint proficere. 
 
 ARTICULUS 1 
 
Utrum angeli fuerint in sua creatione beati 
 
Ad primum sic proceditur. Videtur quod angeli fuerint creati beati. 
 
1. Dicitur enim in libro De ecclesiasticis dogmatibus, quod angeli qui in illa in qua creati sunt
beatitudine perseverant, non natura possident bonum quod habent. Sunt ergo angeli creati in
beatitudine. 
 
2. Praeterea, natura angelica est nobilior quam creatura corporalis. Sed creatura corporalis
statim in principio suae creationis fuit creata formata et perfecta; nec informitas praecessit in
ea formationem tempore, sed natura tantum, ut Augustinus dicit, I Super Gen. ad litt. Ergo nec
naturam angelicam creavit Deus informem et imperfectam. Sed eius formatio et perfectio est
per beatitudinem, secundum quod fruitur Deo. Ergo fuit creata beata. 
 
3. Praeterea, secundum Augustinum, Super Gen. ad litt., ea quae leguntur facta in operibus sex
dierum, simul facta fuerunt: et sic oportet quod statim a principio creationis rerum fuerint
omnes illi sex dies. Sed in illis sex diebus, secundum eius expositionem, mane fuit cognitio
angelica secundum quam cognoverunt Verbum et res in Verbo. Ergo statim a principio creationis
cognoverunt Verbum et res in Verbo. Sed angeli beati sunt per hoc quod Verbum vident. Ergo
statim a principio suae creationis angeli fuerunt beati. 
 
Sed contra, de ratione beatitudinis est stabilitas sive confirmatio in bono. Sed angeli non statim
ut creati sunt, fuerunt confirmati in bono: quod casus quorundam ostendit. Non ergo angeli in sua
creatione fuerunt beati. 
 
Respondeo dicendum quod nomine beatitudine intelligitur ultima perfectio rationalis seu
intellectualis naturae: et inde est quod naturaliter desideratur, quia unumquodque naturaliter
desiderat suam ultimam perfectionem. Ultima autem perfectio rationalis seu intellectualis
naturae est duplex. Una quidem, quam potest assequi virtute suae naturae: et haec quodammodo
beatitudo vel felicitas dicitur. Unde et Aristoteles perfectissimam hominis contemplationem, qua
optimum intelligibile, quod est Deus, contemplari potest in hac vita, dicit esse ultimam hominis
felicitatem. Sed super hanc felicitatem est alia felicitas, quam in futuro expectamus, qua
videbimus Deum sicuti est (I Io. 3,2). Quod quidem est supra cuiuslibet intellectus creati
naturam, ut supra ostensum est. 
Sic igitur dicendum est quod, quantum ad primam beatitudinem, quam angelus assequi virtute
suae naturae potuit, fuit creatus beatus. Quia perfectionem huiusmodi angelus non acquirit per
aliquem motum discursivum, sicut homo: sed statim ei adest propter suae naturae dignitatem, ut
supra dictum est. Sed ultimam beatitudinem, quae facultatem naturae excedit, angeli non statim
in principio suae creationis habuerunt: quia haec beatitudo non est aliquid naturae, sed naturae
finis; et ideo non statim eam a principio debuerunt habere. 
 
Ad primum ergo dicendum quod beatitudo ibi accipitur pro illa perfectione naturali quam
angelus habuit in statu innocentiae. 
 
Ad secundum dicendum quod creatura corporalis statim in principio suae creationis habere non
potuit perfectionem ad quam per suam operationem perducitur: unde, secundum Augustinum,
germinatio plantarum ex terra non statim fuit in primis operibus, in quibus virtus sola
germinativa plantarum data est terrae. Et similiter creatura angelica in principio suae
creationis habuit perfectionem suae naturae; non autem perfectionem ad quam per suam
operationem pervenire debebat. 
 
Ad tertium dicendum quod angelus duplicem habet Verbi cognitionem, unam naturalem, et aliam
gloriae: naturalem quidem, qua cognoscit Verbum per eius similitudinem in sua natura
relucentem; cognitionem vero gloriae, qua cognoscit Verbum per suam essentiam. Et utraque
cognoscit angelus res in Verbo: sed naturali quidem cognitione imperfecte, cognitione vero
gloriae perfecte. Prima ergo cognitio rerum in Verbo affuit angelo a principio suae creationis:
secunda vero non, sed quando facti sunt beati per conversionem ad bonum. Et haec proprie
dicitur cognitio matutina. 
 
 ARTICULUS 2 
 
Utrum angelus indiguerit gratia ad hoc quod converteretur in Deum 
 
Ad secundum sic proceditur. Videtur quod angelus non indiguerit gratia ad hoc quod
converteretur in Deum. 
 
1. Ad ea enim quae naturaliter possumus, gratia non indigemus. Sed naturaliter angelus
convertitur in Deum: quia naturaliter Deum diligit, ut ex supra dictis patet. Ergo angelus non
indiguit gratia ad hoc quod converteretur in Deum. 
 
2. Praeterea, ad ea tantum videmur indigere auxilio, quae sunt difficilia. Sed converti ad Deum
non erat difficile angelo; cum nihil esset in eo quod huic conversioni repugnaret. Ergo angelus
non indigunt auxilio gratiae ad hoc quod converteretur in Deum. 
 
3. Praeterea, converti ad Deum est se ad gratiam praeparare: unde Zach. 1,3, dicitur:
Convertimini ad me, et ego convertar ad vos. Sed nos non indigemus gratia ad hoc quod nos ad
gratiam praeparemus: quia sic esset abire in infinitum. Ergo non indiguit gratia angelus ad hoc
quod converteretur in Deum. 
 
Sed contra, per conversionem ad Deum angelus pervenit ad beatitudinem. Si igitur non
indiguisset gratia ad hoc quod converteretur in Deum, sequeretur quod non indigeret gratia ad
habendam vitam aeternam. Quod est contra illud Apostoli, Rom. 6,23: Gratia Dei vita aeterna. 
 
Respondeo dicendum quod angeli indiguerunt gratia ad hoc quod converterentur in Deum, prout
est obiectum beatitudinis. Sicut enim superius dictum est, naturalis motus voluntatis est
principium omnium eorum quae volumus. Naturalis autem inclinatio voluntatis est ad id quod
est conveniens secundum naturam. Et ideo, si aliquid sit supra naturam, voluntas in id ferri non
potest, nisi ab aliquo alio supernaturali principio adiuta. Sicut patet quod ignis habet naturalem
inclinationem ad calefaciendum, et ad generandum ignem, sed generare carnem est supra
naturalem virtutem ignis: unde ignis ad hoc nullam inclinationem habet, nisi secundum quod
movetur ut instrumentum ab anima nutritiva. 
Ostensum est autem supra, cum de Dei cognitione ageretur, quod videre Deum per essentiam, in
quo ultima beatitudo rationalis creaturae consistit, est supra naturam cuiuslibet intellectus
creati. Unde nulla creatura rationalis potest habere motum voluntatis ordinatum ad illam
beatitudinem, nisi mota a supernaturali agente. Et hoc dicimus auxilium gratiae. Et ideo
dicendum est quod angelus in illam beatitudinem voluntate converti non potuit, nisi per
auxilium gratiae. 
 
Ad primum ergo dicendum quod angelus naturaliter diligit Deum, inquantum est principium
naturalis esse. Hic autem loquimur de conversione ad Deum, inquantum est beatificans per suae
essentiae visionem. 
 
Ad secundum dicendum quod difficile est quod transcendit potentiam. Sed hoc contingit esse
dupliciter. Uno modo, quia transcendit potentiam secundum suum naturalem ordinem. Et tunc, si
ad hoc possit pervenire aliquo auxilio, dicitur difficile; si autem nullo modo, dicitur
impossibile, sicut impossibile est hominem volare. Alio modo transcendit aliquid potentiam, non
secundum ordinem naturalem potentiae, sed propter aliquod impedimentum potentiae adiunctum.
Sicut ascendere non est contra naturalem ordinem potentiae animae motivae, quia anima,
quantum est de se, nata est movere in quamlibet partem: sed impeditur ab hoc propter corporis
gravitatem; unde difficile est homini ascendere. Converti autem ad beatitudinem ultimam,
homini quidem est difficile et quia est supra naturam, et quia habet impedimentum ex
corruptione corporis et infectione peccati. Sed angelo est difficile propter hoc solum quod est
supernaturale. 
 
Ad tertium dicendum quod quilibet motus voluntatis in Deum, potest dici conversio in ipsum. Et
ideo triplex est conversio in Deum. Una quidem per dilectionem perfectam, quae est creaturae
iam Deo fruentis. Et ad hanc conversionem requiritur gratia consummata. Alia conversio est,
quae est meritum beatitudinis. Et ad hanc requiritur habitualis gratia, quae est merendi
principium. Tertia conversio est, per quam aliquis praeparat se ad gratiam habendam. Et ad
hanc non exigitur aliqua habitualis gratia, sed operatio Dei ad se animam convertentis,
secundum illud Thren. ult., 21: Converte nos, Domine, ad te, et convertemur. Unde patet quod
non est procedere in infinitum. 
 
 ARTICULUS 3 
 
Utrum angeli sint creati in gratia 
 
Ad tertium sic proceditur. Videtur quod angeli non sint creati in gratia. 
 
1. Dicit enim Augustinus, II Super. Gen. ad litt., quod angelica natura primo erat informiter
creata, et caelum dicta: postmodum vero formata est, et lux appellata. Sed haec formatio est per
gratiam. Ergo non sunt creati in gratia. 
 
2. Praeterea, gratia inclinat creaturam rationalem in Deum. Si igitur angelus in gratia creatus
fuisset nullus angelus fuisset a Deo aversus. 
 
3. Praeterea, gratia medium est inter naturam et gloriam. Sed angeli non fuerunt beati in sua
creatione. Ergo videtur quod nec etiam creati sint in gratia: sed primo in natura tantum; postea
autem adepti sunt gratiam; et ultimo facti sunt beati. 
 
Sed contra est quod Augustinus dicit, XII De civ. Dei: Bonam voluntatem quis fecit in angelis, nisi
ille qui eos cum sua voluntate, idest cum amore casto quo illi adhaerent, creavit, simul in eis
condens naturam et largiens gratiam? 
 
Respondeo dicendum quod, quamvis super hoc sint diversae opiniones, quibusdam dicentibus quod
creati sunt angeli in naturalibus tantum, aliis vero quod sunt creati in gratia; hoc tamen
probabilius videtur tenendum, et magis dictis Sanctorum consonum est, quod fuerunt creati in
gratia gratum faciente. Sic enim videmus quod omnia quae processu temporis per opus divinae
providentiae, creatura sub Deo operante, sunt producta, in prima rerum conditione producta
sunt secundum quasdam seminales rationes, ut Augustinus dicit, Super Gen. ad litt.; sicut
arbores et animalia et alia huiusmodi. Manifestum est autem quod gratia gratum faciens hoc
modo comparatur ad beatitudinem, sicut ratio seminalis in natura ad effectum naturalem: unde I
Io. 3,9, gratia semen Dei nominatur. Sicut igitur, secundum opinionem Augustini, ponitur quod
statim in prima creatione corporalis creaturae inditae sunt ei seminales rationes omnium
naturalium effectuum, ita statim a principio sunt angeli creati in gratia. 
 
Ad primum ergo dicendum quod informitas illa angeli potest intelligi vel per comparationem ad
formationem gloriae: et sic praecessit tempore informitas formationem. Vel per comparationem
ad formationem gratiae: et sic non praecessit ordine temporis, sed ordine naturae; sicut etiam de
formatione corporali Augustinus ponit. 
 
Ad secundum dicendum quod omnis forma inclinat suum subiectum secundum modum naturae
eius. Modus autem naturalis intellectualis naturae est, ut libere feratur in ea quae vult. Et ideo
inclinatio gratiae non imponit necessitatem, sed habens gratiam potest ea non uti, et peccare. 
 
Ad tertium dicendum quod, quamvis gratia sit medium inter naturam et gloriam ordine naturae,
tamen ordine temporis in natura creata non debuit simul esse gloria cum natura: quia est finis
operationis ipsius naturae per gratiam adiutae. Gratia autem non se habet ut finis operationis,
quia non est ex operibus; sed ut principium bene operandi. Et ideo statim cum natura gratiam
dare conveniens fuit. 
 
 ARTICULUS 4 
 
Utrum angelus beatus suam beatitudinem meruerit 
 
Ad quartum sic proceditur. Videtur quod angelus beatus suam beatitudinem non meruerit. 
 
1. Meritum enim est ex difficultate actus meritorii. Sed nullam difficultatem angelus habuit ad
bene operandum. Ergo bona operatio non fuit ei meritoria. 
 
2. Praeterea, naturalibus non meremur. Sed naturale fuit angelo quod converteretur ad Deum.
Ergo per hoc non meruit beatitudinem. 
 
3. Praeterea, si angelus beatus beatitudinem suam meruit, aut ergo antequam eam haberet, aut
post. Sed non ante: quia, ut multis videtur, ante non habuit gratiam, sine qua nullum est
meritum. Nec etiam post: quia sic etiam modo mereretur: quod videtur esse falsum, quia sic
minor angelus merendo ad superioris angeli gradum posset pertingere, et non essent stabiles
distinctiones graduum gratiae; quod est inconveniens. Non ergo angelus beatus suam
beatitudinem meruit. 
 
Sed contra, Apoc. 21,17, dicitur quod mensura angeli, in illa caelesti Ierusalem, est mensura
hominis. Sed homo ad beatitudinem pertingere non potest nisi per meritum. Ergo neque angelus. 
 
Respondeo dicendum quod soli Deo beatitudo perfecta est naturalis, quia idem est sibi esse et
beatum esse. Cuiuslibet autem creaturae esse beatum non est natura, sed ultimus finis.
Quaelibet autem res ad ultimum finem per suam operationem pertingit. Quae quidem operatio in
finem ducens, vel est factiva finis, quando finis non excedit virtutem eius quod operatur propter
finem, sicut medicatio est factiva sanitatis: vel est meritoria finis, quando finis excedit
virtutem operantis propter finem, unde expectatur finis ex dono alterius. Beatitudo autem
ultima excedit naturam angelicam et humanam, ut ex dictis patet. Unde relinquitur quod tam
homo quam angelus suam beatitudinem meruerit. 
Et si quidem angelus in gratia creatus fuit, sine qua nullum est meritum, absque difficultate
dicere possumus quod suam beatitudinem meruerit. Et similiter si quis diceret quod
qualitercumque gratiam habuerit antequam gloriam. 
Si vero gratiam non habuit antequam esset beatus, sic oportet dicere quod beatitudinem absque
merito habuit, sicut nos gratiam. Quod tamen est contra rationem beatitudinis, quae habet
rationem finis, et est praemium virtutis, ut etiam Philosophus dicit, in I Ethic. Vel oportet
dicere quod angeli merentur beatitudinem per ea quae iam beati operantur in divinis
ministeriis, ut alii dixerunt. Quod tamen est contra rationem meriti: nam meritum habet
rationem viae ad finem, ei autem qui iam est in termino, non convenit moveri ad terminum; et
sic nullus meretur quod iam habet. Vel oportet dicere quod unus et idem actus conversionis in
Deum, inquantum est ex libero arbitrio, est meritorius; et inquantum pertingit ad finem, est
fruitio beata. Sed nec hoc etiam videtur esse conveniens: quia liberum arbitrium non est
sufficiens causa meriti; unde actus non potest esse meritorius secundum quod est ex libero
arbitrio, nisi inquantum est gratia informatus; non autem simul potest informari gratia
imperfecta, quae est principium merendi, et gratia perfecta, quae est principium fruendi. Unde
non videtur esse possibile quod simul fruatur, et suam fruitionem mereatur. 
Et ideo melius dicendum est quod gratiam habuit angelus antequam esset beatus, per quam
beatitudinem meruit. 
 
Ad primum ergo dicendum quod difficultas bene operandi non est in angelis ex aliqua
contrarietate, vel impedimento naturalis virtutis; sed ex hoc quod opus aliquod bonum est supra
virtutem naturae. 
 
Ad secundum dicendum quod conversione naturali angelus non meruit beatitudinem, sed
conversione caritatis, quae est per gratiam. 
 
Ad tertium patet responsio ex dictis. 
 
 ARTICULUS 5 
 
Utrum angelus statim post unum actum meriti beatitudinem habuerit 
 
Ad quintum sic proceditur. Videtur quod angelus non statim post unum actum meritorium
beatitudinem habuerit. 
 
1. Difficilius enim est homini bene operari quam angelo. Sed homo non praemiatur statim post
unum actum. Ergo neque angelus. 
 
2. Praeterea, angelus statim in principio suae creationis, et in instanti, actum aliquem habere
potuit: cum etiam corpora naturalia in ipso instanti suae creationis moveri incipiant, et si
motus corporis in instanti esse posset, sicut opera intellectus et voluntatis, in primo instanti
suae generationis motum haberent. Si ergo angelus per unum motum suae voluntatis
beatitudinem meruit, in primo instanti suae creationis meruit beatitudinem. Si ergo eorum
beatitudo non retardatur, statim in primo instanti fuerunt beati. 
 
3. Praeterea, inter multum distantia oportet esse multa media. Sed status beatitudinis
angelorum multum distat a statu naturae eorum: medium autem inter utrumque est meritum.
Oportuit igitur quod per multa media angelus ad beatitudinem perveniret. 
 
Sed contra, anima hominis et angelus similiter ad beatitudinem ordinantur: unde Sanctis
promittitur aequalitas angelorum [Lc. 20,36]. Sed anima a corpore separata, si habeat meritum
beatitudinis, statim beatitudinem consequitur, nisi aliud sit impedimentum. Ergo pari ratione et
angelus. Sed statim in primo actu caritatis habuit meritum beatitudinis. Ergo, cum in eo non
esset aliquod impedimentum, statim ad beatitudinem pervenit per solum unum actum
meritorium. 
 
Respondeo dicendum quod angelus post primum actum caritatis quo beatitudinem meruit, statim
beatus fuit. Cuius ratio est, quia gratia perficit naturam secundum modum naturae, sicut et
omnis perfectio recipitur in perfectibili secundum modum eius. Est autem hoc proprium
naturae angelicae, quod naturalem perfectionem non per discursum acquirat, sed statim per
naturam habeat, sicut supra ostensum est. Sicut autem ex sua natura angelus habet ordinem ad
perfectionem naturalem, ita ex merito habet ordinem ad gloriam. Et ita statim post meritum in
angelo fuit beatitudo consecuta. Meritum autem beatitudinis, non solum in angelo, sed etiam in
homine esse potest per unicum actum: quia quolibet actu caritate informato homo beatitudinem
meretur. Unde relinquitur quod statim post unum actum caritate informatum, angelus beatus
fuit. 
 
Ad primum ergo dicendum quod homo secundum suam naturam non statim natus est ultimam
perfectionem adipisci, sicut angelus. Et ideo homini longior via data est ad merendum
beatitudinem quam angelo. 
 
Ad secundum dicendum quod angelus est supra tempus rerum corporalium: unde instantia
diversa in his quae ad angelos pertinent, non accipiuntur nisi secundum successionem in
ipsorum actibus. Non autem potuit simul in eis esse actus meritorius beatitudinis, et actus
beatitudinis, qui est fruitio; cum unus sit gratiae imperfectae, et alius gratiae consummatae.
Unde relinquitur quod oportet diversa instantia accipi, in quorum uno meruerit beatitudinem, et
in alio fuerit beatus. 
 
Ad tertium dicendum quod de natura angeli est, quod statim perfectionem consequatur ad quam
ordinatur. Et ideo non requiritur nisi unus actus meritorius; qui ea ratione medium dici potest,
quia secundum ipsum angelus ad beatitudinem ordinatur. 
 
 ARTICULUS 6 
 
 Utrum angeli sint consecuti gratiam et gloriam secundum quantitatem 
suorum naturalium 
 
Ad sextum sic proceditur. Videtur quod angeli non sint consecuti gratiam et gloriam secundum
quantitatem suorum naturalium. 
 
1. Gratia enim ex mera Dei voluntate datur. Ergo et quantitas gratiae dependet ex voluntate Dei,
et non ex quantitate naturalium. 
 
2. Praeterea, magis propinquum videtur ad gratiam actus humanus quam natura: quia actus
humanus praeparatorius est ad gratiam. Sed gratia non est ex operibus, ut dicitur Rom. 11,6.
Multo igitur minus quantitas gratiae in angelis est secundum quantitatem naturalium. 
 
3. Praeterea, homo et angelus pariter ordinantur ad beatitudinem vel gratiam. Sed homini non
datur plus de gratia secundum gradum naturalium. Ergo nec angelo. 
 
Sed contra est quod Magister dicit, 3 dist. II Sent., quod angeli qui natura magis subtiles, et
sapientia amplius perspicaces creati sunt, hi etiam maioribus gratiae muneribus praediti sunt. 
 
Respondeo dicendum quod rationabile est quod secundum gradum naturalium angelis data sint
dona gratiarum et perfectio beatitudinis. Cuius quidem ratio ex duobus accipi potest. Primo
quidem ex parte ipsius Dei, qui per ordinem suae sapientiae diversos gradus in angelica natura
constitui. Sicut autem natura angelica facta est a Deo ad gratiam et beatitudinem consequendam,
ita etiam gradus naturae angelicae ad diversos gradus gratiae et gloriae ordinari videntur: ut
puta, si aedificator lapides polit ad construendam domum, ex hoc ipso quod aliquos pulchrius et
decentius aptat, videtur eos ad honoratiorem partem domus ordinare. Sic igitur videtur quod
Deus angelos quos altioris naturae fecit, ad maiora gratiarum dona et ampliorem beatitudinem
ordinaverit. 
Secundo apparet idem ex parte ipsius angeli. Non enim angelus est compositus ex diversis
naturis, ut inclinatio unius naturae impetum alterius impediat aut retardet; sicut in homine
accidit, in quo motus intellectivae partis aut retardatur aut impeditur ex inclinatione partis
sensitivae. Quando autem non est aliquid quod retardet aut impediat, natura secundum totam
suam virtutem movetur. Et ideo rationabile est quod angeli qui meliorem naturam habuerunt,
etiam fortius et efficacius ad Deum sint conversi. Hoc autem etiam in hominibus contingit, quod
secundum intensionem conversionis in Deum datur maior gratia et gloria. Unde videtur quod
angeli qui habuerunt meliora naturalia, habuerunt plus de gratia et gloria. 
 
Ad primum ergo dicendum quod, sicut gratia est ex mera Dei voluntate, ita etiam et natura
angeli. Et sicut naturam Dei voluntas ordinavit ad gratiam, ita et gradus naturae ad gradus
gratiae. 
 
Ad secundum dicendum quod actus rationalis creaturae sunt ab ipsa; sed natura est immediate a
Deo. Unde magis videtur quod gratia detur secundum gradum naturae, quam ex operibus. 
 
Ad tertium dicendum quod diversitas naturalium aliter est in angelis, qui differunt specie; et
aliter in hominibus, qui differunt solo numero. Differentia enim secundum speciem est propter
finem: sed differentia secundum numerum est propter materiam. In homine etiam est aliquid
quod potest impedire vel retardare motum intellectivae naturae: non autem in angelis. Unde non
est eadem ratio de utroque. 
 
 ARTICULUS 7 
 
Utrum in angelis beatis remaneat cognitio et dilectio naturalis 
 
Ad septimum sic proceditur. Videtur quod in angelis beatis non remaneat cognitio et dilectio
naturalis. 
1. Quia, ut dicitur I Cor. 13,10, cum venerit quod perfectum est, evacuabitur quod ex parte est.
Sed dilectio et cognitio naturalis est imperfecta respectu cognitionis et dilectionis beatae. Ergo
adveniente beatitudine, naturalis cognitio et dilectio cessat. 
 
2. Praeterea, ubi unum sufficit, aliud superflue existit. Sed sufficit in angelis beatis cognitio et
dilectio gloriae. Superfluum ergo esset quod remaneret in eis cognitio et dilectio naturalis. 
 
3. Praeterea, eadem potentia non habet simul duos actus; sicut nec una linea terminatur ex
eadem parte ad duo puncta. Sed angeli beati sunt semper in actu cognitionis et dilectionis beatae:
felicitas enim non est secundum habitum, sed secundum actum, ut dicitur in I Ethic. Ergo
nunquam in angelis potest esse cognitio et dilectio naturalis. 
 
Sed contra, quandiu manet natura aliqua, manet operatio eius. Sed beatitudo non tollit naturam;
cum sit perfectio eius. Ergo non tollit naturalem cognitionem et dilectionem. 
 
Respondeo dicendum quod in angelis beatis remanet cognitio et dilectio naturalis. Sicut enim se
habent principia operationum ad invicem, ita se habent et operationes ipsae. Manifestum est
autem quod natura ad beatitudinem comparatur sicut primum ad secundum: quia beatitudo
naturae additur. Semper autem oportet salvari primum in secundo. Unde oportet quod natura
salvetur in beatitudine. Et similiter oportet quod in actu beatitudinis salvetur actus naturae. 
 
Ad primum ergo dicendum quod perfectio adveniens tollit imperfectionem sibi oppositam.
Imperfectio autem naturae non opponitur perfectioni beatitudinis, sed substernitur ei: sicut
imperfectio potentiae substernitur perfectioni formae, et non tollitur potentia per formam, sed
tollitur privatio, quae opponitur formae. Et similiter etiam imperfectio cognitionis naturalis
non opponitur perfectioni cognitionis gloriae: nihil enim prohibet simul aliquid cognoscere per
diversa media, sicut simul potest aliquid cognosci per medium probabile, et demonstrativum. Et
similiter potest angelus simul Deum cognoscere per essentiam Dei, quod pertinet ad cognitionem
gloriae; et per essentiam propriam, quod pertinet ad cognitionem naturae. 
 
Ad secundum dicendum quod ea quae sunt beatitudinis, per se sufficiunt. Sed ad hoc quod sint,
praeexigunt ea quae sunt naturae; quia nulla beatitudo est per se subsistens, nisi beatitudo
increata. 
 
Ad tertium dicendum quod duae operationes non possunt esse simul unius potentiae, nisi una ad
aliam ordinetur. Cognitio autem et dilectio naturalis ordinantur ad cognitionem et dilectionem
gloriae. Unde nihil prohibet in angelo simul esse et cognitionem et dilectionem naturalem, et
cognitionem et dilectionem gloriae. 
 
 ARTICULUS 8 
 
Utrum angelus beatus peccare possit 
 
Ad octavum sic proceditur. Videtur quod angelus beatus peccare possit. 
 
1. Beatitudo enim non tollit naturam, ut dictum est. Sed de ratione naturae creatae est quod
possit deficere. Ergo angelus beatus potest peccare. 
 
2. Praeterea, potestates rationales sunt ad opposita, ut Philosophus dicit. Sed voluntas angeli
beati non desinit esse rationalis. Ergo se habet ad bonum et malum. 
 
3. Praeterea, ad libertatem arbitrii pertinet quod homo possit eligere bonum et malum. Sed
libertas arbitrii non minuitur in angelis beatis. Ergo possunt peccare. 
 
Sed contra est quod Augustinus dicit, XI Super Gen. ad litt., quod illa natura quae peccare non
potest in sanctis angelis est. Ergo sancti angeli peccare non possunt. 
 
Respondeo dicendum quod angeli beati peccare non possunt. Cuius ratio est, quia eorum beatitudo
in hoc consisit, quod per essentiam Deum vident. Essentia autem Dei est ipsa essentia bonitatis.
Unde hoc modo se habet angelus videns Deum ad ipsum Deum, sicut se habet quicumque non
videns Deum ad communem rationem boni. Impossibile est autem quod aliquis quidquam velit vel
operetur, nisi attendens ad bonum; vel quod velit divertere a bono, inquantum huiusmodi.
Angelus igitur beatus non potest velle vel agere, nisi attendens ad Deum. Sic autem volens vel
agens non potest peccare. Unde angelus beatus nullo modo peccare potest. 
 
Ad primum ergo dicendum quod bonum creatum, in se consideratum, deficere potest. Sed ex
coniunctione perfecta ad bonum increatum, qualis est coniunctio beatitudinis, adipiscitur quod
peccare non possit, ratione iam dicta. 
 
Ad secundum dicendum quod virtutes rationales se habent ad opposita in illis ad quae non
ordinantur naturaliter: sed quantum ad illa ad quae naturaliter ordinantur, non se habent ad
opposita. Intellectus enim non potest non assentire principiis naturaliter notis: et similiter
voluntas non potest non adhaerere bono inquantum est bonum, quia in bonum naturaliter
ordinatur sicut in suum obiectum. Voluntas igitur angeli se habet ad opposita, quantum ad multa
facienda vel non facienda. Sed quantum ad ipsum Deum, quem vident esse ipsam essentiam
bonitatis, non se habent ad opposita; sed secundum ipsum ad omnia diriguntur, quodcumque
oppositorum eligant. Quod sine peccato est. 
 
Ad tertium dicendum quod liberum arbitrium sic se habet ad eligendum ea quae sunt ad finem, 
sicut se habet intellectus ad conclusiones. Manifestum est autem quod ad virtutem intellectus
pertinet, ut in diversas conclusiones procedere possit secundum principia data: sed quod in
aliquam conclusionem procedat praetermittendo ordinem principiorum, hoc est ex defectu
ipsius. Unde quod liberum arbitrium diversa eligere possit servato ordine finis, hoc pertinet ad
perfectionem libertatis eius: sed quod eligat aliquid divertendo ab ordine finis, quod est peccare,
hoc pertinet ad defectum libertatis. Unde maior libertas arbitrii est in angelis, qui peccare non
possunt, quam in nobis, qui peccare possumus. 
 
 ARTICULUS 9 
 
Utrum angeli beati in beatitudine possint proficere 
 
Ad nonum sic proceditur. Videtur quod angeli beati in beatitudine proficere possint. 
 
1. Caritas enim est principium merendi. Sed in angelis est perfecta caritas. Ergo angeli beati
possunt mereri. Crescente autem merito, et praemium beatitudinis crescit. Ergo angeli beati in
beatitudine proficere possunt. 
 
2. Praeterea, Augustinus dicit, in libro De doctr. christ., quod Deus utitur nobis ad nostram
utilitatem, et ad suam bonitatem. Et similiter angelis, quibus utitur in ministeriis
spiritualibus; cum sint administratorii spiritus, in ministerium missi propter eos qui
haereditatem capiunt salutis, ut dicitur Heb. 1,14. Non autem hoc esset ad eorum utilitatem, si
per hoc non mererentur, nec in beatitudine proficerent. Relinquitur ergo quod angeli beati et
mereri, et in beatitudine proficere possunt. 
 
3. Praeterea, ad imperfectionem pertinet quod ille qui non est in summo, non possit proficere.
Sed angeli non sunt in summo. Si ergo ad maius proficere non possunt, videtur quod in eis sit
imperfectio et defectus. Quod est inconveniens. 
 
Sed contra est quod mereri et proficere pertinent ad statum viae. Sed angeli non sunt viatores,
sed comprehensores. Ergo angeli beati non possunt mereri, nec in beatitudine proficere. 
 
Respondeo dicendum quod in unoquoque motu motoris intentio fertur in aliquid determinatum, ad
quod mobile perducere intendit: intentio enim est de fine cui repugnat infinitum. Manifestum est
autem quod, cum creatura rationalis per suam virtutem consequi non possit suam beatitudinem,
quae in visione Dei consistit, ut ex superioribus patet; indiget ut ad beatitudinem a Deo
moveatur. Oportet igitur quod sit aliquid determinatum, ad quod quaelibet creatura rationalis
dirigatur sicut in ultimum finem. 
Et hoc quidem determinatum non potest esse, in divina visione, quantum ad ipsum quod videtur:
quia summa veritas ab omnibus beatis secundum diversos gradus conspicitur. Sed quantum ad
modum visionis, praefigitur diversimode terminus ex intentione dirigentis in finem. Non enim
possibile est quod, sicut rationalis creatura producitur ad videndum summam essentiam, ita
producatur ad summum modum visionis, qui est comprehensio: hic enim modus soli Deo
competere potest, ut ex supra dictis patet. Sed cum infinita efficacia requiratur ad Deum
comprehendendum, creaturae vero efficacia in videndo non possit esse nisi finita; ab infinito
autem finitum quodlibet infinitis gradibus distet; infinitis modis contingit creaturam
rationalem intelligere Deum vel clarius vel minus clare. Et sicut beatitudo consistit in ipsa
visione, ita gradus beatitudinis in certo modo visionis. 
Sic igitur unaquaeque creatura rationalis a Deo perducitur ad finem beatitudinis, ut etiam ad
determinatum gradum beatitudinis perducatur ex praedestinatione Dei. Unde consecuto illo
gradu, ad altiorem transire non potest. 
 
Ad primum ergo dicendum quod mereri est eius quod movetur ad finem. Movetur autem ad finem
creatura rationalis, non solum patiendo, sed etiam operando. Et si quidem finis ille subsit
virtuti rationalis creaturae, operatio illa dicetur acquisitiva illius finis, sicut homo meditando
acquirit scientiam: si vero finis non sit in potestate eius, sed ab alio expectetur, operatio erit
meritoria finis. Ei autem quod est in ultimo termino, non convenit moveri, sed mutatum esse.
Unde caritatis imperfectae, quae est viae, est mereri: caritatis autem perfectae non est mereri,
sed potius praemio frui. Sicut et in habitibus acquisitis, operatio praecedens habitum est
acquisitiva habitus: quae vero est ex habitu iam acquisito, est operatio iam perfecta cum
delectatione. Et similiter actus caritatis perfectae non habet rationem meriti, sed magis est de
perfectione praemii. 
 
Ad secundum dicendum quod aliquid dicitur utile dupliciter. Uno modo, sicut quod est in via ad
finem: et sic utile est meritum beatitudinis. Alio modo, sicut pars est utilis ad totum, ut paries
ad domum. Et hoc modo ministeria angelorum sunt utilia angelis beatis, inquantum sunt quaedam
pars beatitudinis ipsorum: diffundere enim perfectionem habitam in alia, hoc est de ratione
perfecti inquantum est perfectum. 
 
Ad tertium dicendum quod, licet angelus beatus non sit in summo gradu beatitudinis simpliciter,
est tamen in ultimo quantum ad seipsum, secundum praedestinationem divinam. 
Potest tamen augeri angelorum gaudium de salute eorum qui per ipsorum ministerium
salvantur; secundum illud Lc. 15,10: Gaudium est angelis Dei super uno peccatore poenitentiam
agente. Sed hoc gaudium ad praemium accidentale pertinet: quod quidem augeri potest usque ad
diem iudicii. Unde quidam dicunt quod, quantum ad praemium accidentale, etiam mereri possunt.
Sed melius est ut dicatur quod nullo modo aliquis beatus mereri potest, nisi sit simul viator et
comprehensor, ut Christus, qui solus fuit viator et comprehensor. Praedictum enim gaudium
magis acquirunt ex virtute beatitudinis, quam illud mereantur.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page