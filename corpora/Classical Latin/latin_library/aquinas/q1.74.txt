St. Thomas Aquinas: Summa Theologica, Quaestio LXXIV 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO LXXIV 
 
De omnibus septem diebus in communi 
 
in tres articulos divisa 
 
 
 
 
 

Deinde quaeritur de omnibus septem diebus in communi. 
Et quaeruntur tria. 
 
 Primo: de sufficientia horum dierum. 
 Secundo: utrum sint unus dies, vel plures. 
 Tertio: de quibusdam modis loquendi quibus Scriptura utitur, enarrando opera sex
dierum. 
 
 ARTICULUS 1 
 
Utrum sufficienter isti dies enumerentur 
 
Ad primum sic proceditur. Videtur quod non sufficienter isti dies enumerentur. 
 
1. Non minus enim distinguitur opus creationis ab operibus distinctionis et ornatus, quam haec
duo opera ab invicem. Sed alii dies deputantur distinctioni, et alii ornatui. Ergo etiam alii dies
debent assignari creationi. 
 
2. Praeterea, aer et ignis sunt nobiliora elementa quam terra et aqua. Sed unus dies deputatur
distinctioni aquae, et alius distinctioni terrae. Ergo alii dies debent deputari distinctioni ignis et
aeris. 
 
3. Praeterea, non minus distant volucres et pisces, quam volucres et terrestria animalia. Homo
etiam plus distat ab aliis animalibus, quam alia quaecumque animalia ab invicem. Sed alius dies
deputatur productioni piscium maris, et alius productioni animalium terrae. Ergo et alius dies
debet deputari productioni avium caeli, et alius productioni hominis. 
 
Sed contra, videtur quod aliqui dies superflue assignentur. Lumen enim ad luminaria se habet ut
accidens ad subiectum. Simul autem producitur subiectum cum proprio accidente. Non ergo alia
die debuit produci lux, et alia luminaria. 
 
Praeterea, dies isti deputantur primae institutioni mundi. Sed in septima die nihil primitus est
institutum. Ergo septima dies non debet aliis connumerari. 
 
Respondeo dicendum quod ratio distinctionis horum dierum ex praemissis potest esse manifesta.
Oportuit enim primo distingui partes mundi; et postmodum singulas partes ornari, per hoc quod
quasi suis habitatoribus replentur. Secundum ergo alios sanctos, in creatura corporali tres
partes designantur: prima, quae significatur nomine caeli; media, quae significatur nomine
aquae; et infima quae significatur nomine terrae. Unde et secundum pythagoricos, perfectio in
tribus ponitur, principio, medio et fine, ut dicitur in I De caelo. Prima ergo pars distinguitur
prima die, et ornatur quarta; media distinguitur secunda die, et ornatur quinta; infima
distinguitur tertia die, et ornatur sexta. 
Augustinus vero convenit quidem cum eis in ultimis tribus diebus, differt autem in tribus
primis. Quia secundum eum, in primo die formatur creatura spiritualis, in duobus aliis
creatura corporalis; ita quod in secundo corpora superiora, in tertio corpora inferiora. Et sic
perfectio divinorum operum respondet perfectioni senarii numeri, qui consurgit ex suis
partibus aliquotis simul iunctis; quae quidem partes sunt unum, duo, tria. Una enim dies
deputatur formationi creaturae spiritualis, duae formationi creaturae corporalis, et tres
ornatui. 
 
Ad primum ergo dicendum quod, secundum Augustinum, opus creationis pertinet ad
productionem materiae informis, et naturae spiritualis informis. Quae quidem duo sunt extra
tempus, ut ipse dicit in XII Confess.: et ideo creatio utriusque ponitur ante omnem diem. Sed
secundum alios Sanctos, potest dici quod opus distinctionis et ornatus attenditur secundum
aliquam mutationem creaturae, quae tempore mensuratur. Opus autem creationis consistit in
sola divina actione in instanti rerum substantiam producentis. Et ideo quodlibet opus
distinctionis et ornatus dicitur factum in die: creatio autem dicitur facta in principio, quod
sonat aliquid indivisibile. 
 
Ad secundum dicendum quod ignis et aer, quia non distinguuntur a vulgo, inter partes mundi non
sunt expresse nominata a Moyse; sed computantur cum medio, scilicet aqua, maxime quantum ad
inferiorem aeris partem; quantum vero ad superiorem, computantur cum caelo, ut Augustinus
dicit. 
 
Ad tertium dicendum quod productio animalium recitatur secundum quod sunt in ornatum
partium mundi. Et ideo dies productionis animalium distinguuntur vel uniuntur, secundum hanc
convenientiam vel differentiam, qua conveniunt vel differunt in ornando aliquam partem mundi. 
 
Ad quartum dicendum quod prima die facta est natura lucis in aliquo subiecto. Sed quarto die
facta dicuntur luminaria, non quia eorum substantia sit de novo producta; sed quia sunt aliquo
modo formata, quo prius non erant, ut supra dictum est. 
 
Ad quintum dicendum quod septimae diei, secundum Augustinum, deputatur aliquid post omnia
quae sex diebus attribuuntur, scilicet quod Deus a suis operibus in seipso requiescit. Et ideo
oportuit post sex dies fieri mentionem de septimo. Secundum vero alios, potest dici quod in
septimo die mundus habuit quendam novum statum, ut scilicet ei nihil adderetur de novo. Et ideo
post sex dies ponitur septima, deputata cessationi ab opere. 
 
 ARTICULUS 2 
 
Utrum omnes isti dies sint unus dies 
 
Ad secundum sic proceditur. Videtur quod omnes isti dies sint unus dies. 
 
1. Dicitur enim Gen. 2,4-5: Istae sunt generationes caeli et terrae, quando creata sunt, in die
quo fecit Dominus caelum et terram, et omne virgultum agri, antequam oriretur in terra. Unus
ergo est dies in quo fecit caelum et terram et omne virgultum agri. Sed caelum et terram fecit in
prima die, vel potius ante omnem diem; virgultum autem agri, tertia die. Ergo unus est primus
dies et tertius: et pari ratione, omnes alii. 
 
2. Praeterea, Eccli. 18,1 dicitur: Qui vivit in aeternum, creavit omnia simul. Sed hoc non esset,
si dies horum operum essent plures: quia plures dies non sunt simul. Ergo non sunt plures dies,
sed unus tantum. 
 
3. Praeterea, die septimo cessavit Deus a novis operibus condendis. Si ergo septima dies est alia
ab aliis diebus, sequitur quod illam diem non fecerit. Quod est inconveniens. 
 
4. Praeterea, totum opus quod uni diei adscribitur, in instanti perfecit: cum in singulis
operibus dicatur: Dixit, et factum est. Si igitur sequens opus in diem alium reservasset,
sequeretur quod in residua parte illius diei cessasset ab opere: quod esset superfluum. Non
igitur est alius dies sequentis operis, a die operis praecedentis. 
 
Sed contra est quod Gen. 1, dicitur: Factum est vespere et mane dies secundus, et dies tertius, et
sic de aliis. Secundum autem et tertium dici non potest, ubi est unum tantum. Ergo non fuit unus
dies tantum. 
 
Respondeo dicendum quod in hac quaestione Augustinus ab aliis expositoribus dissentit.
Augustinus enim vult, et Super Gen. ad litt., et XI De civ. Dei, et Ad Orosium, quod omnes qui
dicuntur septem dies, sunt unus dies septempliciter rebus praesentatus. Alii vero expositores
sentiunt quod fuerunt septem dies diversi, et non unus tantum. 
Hae autem duae opiniones, si referantur ad expositionem litterae Genesis, magnam diversitatem
habent. Nam secundum Augustinum, per diem intelligitur cognitio mentis angelicae; ut sic
primus dies sit cognitio primi divini operis, secundus dies cognitio secundi operis, et sic de
aliis. Et dicitur unumquodque opus esse factum in aliqua die, quia nihil Deus produxit in rerum
natura, quod non impresserit menti angelicae. Quae quidem multa simul potest cognoscere,
praecipue in Verbo, in quo omnis angelorum cognitio perficitur et terminatur. Et sic
distinguitur dies secundum naturalem ordinem rerum cognitarum: non secundum successionem
cognitionis, aut secundum successionem productionis rerum. Cognitio autem angelica proprie et
vere dies nominari potest: cum lux, quae est causa diei, proprie in spiritualibus, secundum
Augustinum, inveniatur. Secundum vero alios, per istos dies et successio dierum temporalium
ostenditur, et successio productionis rerum. 
Sed si istae duae opiniones referantur ad modum productionis rerum, non invenitur magna
differentia. Et hoc propter duo in quibus, exponendo, diversificatur Augustinus ab aliis, ut ex
supra dictis patet. Primo quidem, quia Augustinus per terram et aquam prius creatam, intelligit
materiam corporalem totaliter informem: per factionem autem firmamenti, et congregationem
aquarum, et apparitionem aridae, intelligit impressionem formarum in materiam corporalem.
Alii vero sancti per terram et aquam primo creatas, intelligunt ipsa elementa mundi, sub
propriis formis existentia: per sequentia autem opera, aliquam distinctionem in corporibus
prius existentibus, ut supra dictum est. Secundo autem differunt quantum ad productionem
plantarum et animalium, quae alii ponunt in opere sex dierum esse producta in actu; Augustinus
vero potentialiter tantum. 
In hoc ergo quod Augustinus ponit opera sex dierum esse simul facta, sequitur idem modus
productionis rerum. Nam secundum utrosque, in prima rerum productione materia erat sub
formis substantialibus elementorum: et secundum utrosque, in prima rerum institutione non
fuerunt animalia et plantae in actu. Sed remanet differentia quantum ad quatuor. Quia secundum
alios sanctos, post primam productionem creaturae, fuit aliquod tempus in quo non erat lux;
item in quo non erat firmamentum formatum; item in quo non erat terra discooperta aquis; et in
quo non erant formata caeli luminaria, quod est quartum. Quae non oportet ponere secundum
expositionem Augustini. 
Ut igitur neutri sententiae praeiudicetur, utriusque rationibus respondendum est. 
 
Ad primum ergo dicendum quod in die in quo creavit Deus caelum et terram, creavit etiam omne
virgultum agri, non in actu, sed antequam oriretur super terram, idest potentialiter. Quod
Augustinus adscribit tertiae diei: alii vero primae rerum institutioni. 
 
Ad secundum dicendum quod Deus creavit omnia simul, quantum ad rerum substantiam
quodammodo informem. Sed quantum ad formationem quae facta est per distinctionem et
ornatum, non simul. Unde signanter utitur verbo creationis. 
 
Ad tertium dicendum quod in die septimo cessavit Deus a novis operibus condendis, non autem a
propagandis quibusdam ex aliis: ad quam propagationem pertinet quod post primum diem alii
succedunt. 
 
Ad quartum dicendum quod non est ex impotentia Dei, quasi indigentis tempore ad operandum,
quod omnia non sunt simul distincta et ornata: sed ut ordo servaretur in rerum institutione. Et
ideo oportuit ut diversis statibus mundi diversi dies deservirent. Semper autem per sequens
opus novus perfectionis status mundo est additus. 
 
Ad quintum dicendum quod, secundum Augustinum, ille ordo dierum referendus est ad naturalem
ordinem operum quae diebus attribuuntur. 
 
 ARTICULUS 3 
 
Utrum Scriptura utatur convenientibus verbis 
ad exprimendum opera sex dierum 
 
Ad tertium sic proceditur. Videtur quod Scriptura non utatur convenientibus verbi ad
exprimendum opera sex dierum. 
 
1. Sicut enim lux et firmamentum et huiusmodi opera per Dei Verbum sunt facta, ita caelum et
terra: quia omnia per ipsum facta sunt, ut dicitur Ioan. 1,3. Ergo in creatione caeli et terrae
debuit fieri mentio de Verbo Dei, sicut in aliis operibus. 
 
2. Praeterea, aqua est creata a Deo: quae tamen creata non commemoratur. Insufficienter ergo
rerum creatio describitur. 
 
3. Praeterea, sicut dicitur Gen, 1,31: Vidit Deus cuncta quae fecerat, et erant valde bona. In
singulis ergo operibus debuit dici: Vidit Deus quod esset bonum. Inconvenienter ergo
praetermittitur in opere creationis, et in opere secundae diei. 
 
4. Praeterea, Spiritus Dei est Deus. Deo autem non competit ferri, nec situm habere.
Inconvenienter ergo dicitur quod Spiritus Dei ferebatur super aquas. 
 
5. Praeterea, nullus facit quod iam factum est. Inconvenienter ergo, postquam dictum est: Dixit
Deus: Fiat firmamentum, et factum est ita, subditur: Et fecit Deus firmamentum. Et similiter in
aliis operibus. 
 
6. Praeterea, vespere et mane non sufficienter dividunt diem: cum sint plures partes diei. Ergo
inconvenienter dicitur quod factum est vespere et mane dies secundus, vel tertius. 
 
7. Praeterea, secundo et tertio non convenienter correspondet unum, sed primum. Debuit ergo
dici: Factum est vespere et mane dies primus, ubi dicitur dies unus. 
 
Respondeo dicendum ad primum, quod, secundum Augustinum, persona Filii commemoratur tam
in prima rerum creatione, quam in rerum distinctione et ornatu; aliter tamen et aliter.
Distinctio enim et ornatus pertinet ad rerum formationem. Sicut autem formatio artificiatorum
est per formam artis quae est in mente artificis, quae potest dici intelligibile verbum ipsius;
ita formatio totius creaturae est per Verbum Dei. Et ideo in opere distinctionis et ornatus fit
mentio de Verbo. In creatione autem commemoratur Filius ut principium, cum dicitur: In
principio creavit Deus: quia per creationem intelligitur productio informis materiae. 
Secundum vero alios, qui ponunt primo creata elementa sub propriis formis, oportet aliter dici.
Basilius enim dicit quod per hoc quod dicitur: Dixit Deus, importatur divinum imperium. Prius
autem oportuit produci creaturam quae obediret, quam fieri mentionem de divino imperio. 
 
Ad secundum dicendum quod, secundum Augustinum, per caelum intelligitur spiritualis natura
informis; per terram autem materia informis omnium corporum. Et sic nulla creatura est
praetermissa. Secundum Basilium vero, ponuntur caelum et terra tanquam duo extrema, ut ex
his intelligantur media; praecipue quia omnium mediorum motus vel est ad caelum, ut levium,
vel ad terram, ut gravium. Alii vero dicunt quod sub nomine terrae comprehendere solet
Scriptura omnia quatuor elementa. Unde in Psalmo 148,7, postquam dictum est: Laudate
Dominum de terra, subditur: Ignis, grando, nix, glacies. 
 
Ad tertium dicendum quod in opere creationis ponitur aliquid correspondens ei quod dicitur in
opere distinctionis et ornatus: Vidit Deus hoc vel illud esse bonum. Ad cuius evidentiam,
considerandum est quod Spiritus Sanctus amor est. Duo autem sunt, ut Augustinus dicit I Super
Gen. ad litt., propter quae Deus amat creaturam suam: scilicet ut sit, et ut permaneat. Ut ergo
esset quod permaneret, dicitur quod Spiritus Dei ferebatur super aquam (secundum quod per
aquam materia informis intelligitur; sicut amor artificis fertur super materiam aliquam, ut ex
ea formet opus): ut autem maneret quod fecerat, dicitur: Vidit Deus quod esset bonum. In hoc
enim significatur quaedam complacentia Dei Opificis in re facta: non quod alio modo cognosceret,
aut placeret ei creatura iam facta, quam antequam faceret. Et sic in utroque opere creationis et
formationis, Trinitas Personarum insinuatur. In creatione quidem, persona Patris per Deum
creantem; persona Filii, per principium in quo creavit; Spiritus Sancti, qui superfertur aquis.
In formatione vero, persona Patris in Deo dicente; persona vero Filii, in verbo quo dicitur;
persona Spiritus Sancti, in complacentia qua vidit Deus esse bonum quod factum erat. 
In opere vero secundae diei non ponitur: Vidit Deus quod esset bonum, quia opus distinctionis
aquarum tunc inchoatur, et in tertio die perficitur: unde quod ponitur in tertia die, refertur
etiam ad secundam. Vel, quia distinctio quae ponitur secunda die, est de his quae non sunt
manifesta populo, ideo huiusmodi approbatione Scriptura non utitur. Vel iterum propter hoc,
quod per firmamentum intelligitur aer nubilosus, qui non est de partibus permanentibus in
universo, seu de partibus principalibus mundi. Et has tres rationes Rabbi Moyses ponit. Quidam
autem assignant rationem mysticam ex parte numeri. Quia binarius ab unitate recedit: unde
opus secundae diei non approbatur. 
 
Ad quartum dicendum quod Rabbi Moyses per spiritum Domini intelligit aerem vel ventum,
sicut et Plato intellexit. Et dicit quod dicitur spiritus Domini, secundum quod Scriptura
consuevit ubique flatum ventorum Deo attribuere. Sed secundum sanctos, per Spiritum Domini
intelligitur Spiritus Sanctus. Qui dicitur superferri aquae, idest materiae informi secundum
Augustinum, ne facienda opera sua propter indigentiae necessitatem putaretur Deus amare:
indigentiae enim amor rebus quas diligit subiicitur. Commode autem factum est, ut prius
insinuaretur aliquid inchoatum, cui superferri diceretur: non enim superfertur loco, sed
praeexcellente potentia, ut Augustinus dicit I Super Gen. ad litt. Secundum Basilium vero,
superferebatur elemento aquae; idest, fovebat et vivificabat aquarum naturam, ad similitudinem
gallinae cubantis, vitalem virtutem his quae foventur iniiciens. Habet enim aqua praecipue
vitalem virtutem: quia plurima animalia generantur in aqua, et omnium animalium semina sunt
humida. Vita etiam spiritualis datur per aquam baptismi: unde dicitur Io. 3,5: Nisi quis renatus
fuerit ex aqua et Spiritu Sancto. 
 
Ad quintum dicendum quod, secundum Augustinum, per illa tria designatur triplex esse rerum:
primo quidem esse rerum in Verbo, per hoc quod dixit, fiat; secundo, esse rerum in mente
angelica, per hoc quod dixit, factum est; tertio, esse rerum in propria natura, per hoc quod
dixit, fecit. Et quia in primo die describitur formatio angelorum, non fuit necesse ut ibi
adderetur, fecit. Secundum alios vero, potest dici quod in hoc quod dicit: Dixit Deus: Fiat,
importatur imperium Dei de faciendo. Per hoc autem quod dicit, factum est, importatur
complementum operis. Oportuit autem ut subderetur quomodo factum fuit: praecipue propter
illos qui dixerunt omnia visibilia per angelos facta. Et ideo ad hoc removendum, subditur quod
ipse Deus fecit. Unde in singulis operibus, postquam dicitur: Et factum est, aliquis actus Dei
subditur; vel fecit, vel distinxit, vel vocavit, vel aliquid huiusmodi. 
 
Ad sextum dicendum quod, secundum Augustinum, per vespere et mane intelligitur vespertina et
matutina cognitio in angelis: de quibus dictum est supra. Vel, secundum Basilium, totum tempus
consuevit denominari a principaliori parte, scilicet a die: secundum quod dixit Iacob [Gen.
47,9], dies peregrinationis meae, nulla mentione facta de nocte. Vespere autem et mane
ponuntur ut termini diei; cuius mane est principium, sed vespere finis. Vel quia per vespere
designatur principium noctis, per mane principium diei. Congruum autem fuit, ut ubi
commemoratur prima distinctio rerum, sola principia temporum designarentur. Praemittitur
autem vespere, quia, cum a luce dies incoeperit, prius occurrit terminus lucis, quod est
vespere, quam terminus tenebrarum et noctis, quod est mane. Vel, secundum Chrysostomum, ut
designetur quod dies naturalis non terminatur in vespere, sed in mane. 
 
Ad septimum dicendum quod dicitur unus dies in prima diei institutione, ad designandum quod
viginti quatuor horarum spatia pertinent ad unum diem. Unde per hoc quod dicitur unus,
praefigitur mensura diei naturalis. Vel propter hoc, ut significare diem consummari per
reditum solis ad unum et idem punctum. Vel quia completo septenario dierum, reditur ad
primum diem, qui est unus cum octavo. Et has tres rationes Basilius assignat.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page