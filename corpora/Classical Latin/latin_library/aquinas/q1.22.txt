St. Thomas Aquinas: Summa Theologica, Prima Pars Quaestio XXII 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XXII 
 
De providentia Dei 
 
in quatuor articulos divisa 
 
 
 
 
 
Consideratis autem his quae ad voluntatem absolute pertinent, procedendum est ad ea quae
respiciunt, simul intellectum et voluntatem. Huiusmodi autem est providentia quidem respectu
omnium; praedestinatio vero et reprobatio, et quae ad haec consequuntur, respectu hominum
specialiter, in ordine ad aeternam salutem. Nam et post morales virtutes, in scientia morali,
consideratur de prudentia, ad quam providentia pertinere videtur. 
Circa providentiam autem Dei quaeruntur quatuor. 
 
 Primo: utrum Deo conveniat providentia. 
 Secundo: utrum omnia divinae providentiae subsint. 
 Tertio: utrum divina providentia immediate sit de omnibus. 
 Quarto: utrum providentia divina imponat necessitatem rebus provisis. 
 
 ARTICULUS 1 
 
Utrum providentia Deo conveniat 
 
 Ad primum sic proceditur. Videtur quod providentia Deo non conveniat. 
1. Providentia enim, secundum Tullium, est pars prudentiae. Prudentia autem, cum sit bene
consiliativa, secundum Philosophum in VI Ethic., Deo competere non potest, qui nullum dubium
habet, unde eum consiliari oporteat. Ergo providentia Deo non competit. 
2. Praeterea, quidquid est in Deo, est aeternum. Sed providentia non est aliquid aeternum: est
enim circa existentia, quae non sunt aeterna, secundum Damascenum. Ergo providentia non est
in Deo. 
3. Praeterea, nullum compositum est in Deo. Sed providentia videtur esse aliquid compositum:
quia includit in se voluntatem et intellectum. Ergo providentia non est in Deo. 
Sed contra est quod dicitur Sap. 14,3: Tu autem, Pater, gubernas omnia providentia. 
Respondeo dicendum quod necesse est ponere providentiam in Deo. Omne enim bonum quod est in
rebus, a Deo creatum est, ut supra ostensum est. In rebus autem invenitur bonum, non solum
quantum ad substantiam rerum, sed etiam quantum ad ordinem earum in finem, et praecipue in
finem ultimum, qui est bonitas divina, ut supra habitum est. Hoc igitur bonum ordinis in rebus
creatis existens, a Deo creatum est. Cum autem Deus sit causa rerum per suum intellectum et
sic cuiuslibet sui effectus oportet rationem in ipso praeexistere, ut ex superioribus patet;
necesse est quod ratio ordinis rerum in finem in mente divina praeexistat. Ratio autem
ordinandorum in finem, proprie providentia est. Est enim principalis pars prudentiae, ad quam
aliae duae partes ordinantur, scilicet memoria praeteritorum, et intelligentia praesentium;
prout ex praeteritis memoratis, et praesentibus intellectis, coniectamus de futuris providendis. 
Prudentia autem proprium est, secundum Philosophum in VI Ethic., ordinare alia in finem; sive
respectu sui ipsius, sicut dicitur homo prudens, qui bene ordinat actus suos ad finem vitae suae;
sive respectu aliorum sibi subiectorum in familia vel civitate vel regno, secundum quem
modum dicitur Mt. 24,45: fidelis servus et prudens, quem constituit dominus super familiam
suam. Secundum quem modum prudentia vel providentia Deo convenire potest: nam in ipso Deo
nihil est in finem ordinabile, cum ipse sit finis ultimus. Ipsa igitur ratio ordinis rerum in
finem, providentia in Deo nominatur. Unde Boetius, IV De consol., dicit quod providentia est
ipsa divina ratio in summo omnium principe constituta, quae cuncta disponit. Dispositio autem
potest dici tam ratio ordinis rerum in finem, quam ratio ordinis partium in toto. 
Ad primum ergo dicendum quod, secundum Philosophum in VI Ethic., prudentia proprie est
praeceptiva eorum, de quibus eubulia recte consiliatur, et synesis recte iudicat. Unde, licet
consiliari non competat Deo, secundum quod consilium est inquisitio de rebus dubiis; tamen
praecipere de ordinandis in finem, quorum rectam rationem habet, competit Deo, secundum
illud Psalmi 148,6, praeceptum posuit, et non praeteribit. Et secundum hoc competit Deo ratio
prudentiae et providentiae. Quamvis etiam dici possit, quod ipsa ratio rerum agendarum
consilium in Deo dicitur; non propter inquisitionem, sed propter certitudinem cognitionis, ad
quam consiliantes inquirendo perveniunt. Unde dicitur Eph. 1,11: Qui operatur omnia
secundum consilium voluntatis suae. 
Ad secundum dicendum quod ad curam duo pertinent: scilicet ratio ordinis, quae dicitur
providentia et dispositio; et executio ordinis, quae dicitur gubernatio. Quorum primum est
aeternum, secundum temporale. 
Ad tertium dicendum quod providentia est in intellectu, sed praesupponit voluntatem finis:
nullus enim praecipit de agendis propter finem, nisi velit finem. Unde et prudentia
praesupponit virtutes morales, per quas appetitus se habet ad bonum, ut dicitur in VI Ethic. Et
tamen si providentia ex aequali respiceret voluntatem et intellectum divinum, hoc esset absque
detrimento divinae simplicitatis; cum voluntas et intellectus in Deo sint idem, ut supra dictum
est. 
 
 ARTICULUS 2 
 
Utrum omnia sint subiecta divinae providentiae 
 
 Ad secundum sic proceditur. Videtur quod non omnia sint subiecta divinae providentiae. 
1. Nullum enim provisum est fortuitum. Si ergo omnia sunt provisa a Deo, nihil erit
fortuitum: et sic perit casus et fortuna. Quod est contra communem opinionem. 
2. Praeterea, omnis sapiens provisor excludit defectum et malum, quantum potest, ab his
quorum curam gerit. Videmus autem multa mala in rebus esse. Aut igitur Deus non potest ea
impedire, et sic non est omnipotens: aut non de omnibus curam habet. 
3. Praeterea, quae ex necessitate eveniunt, providentiam seu prudentiam non requirunt: unde,
secundum Philosophum in VI Ethic., prudentia est recta ratio contingentium, de quibus est
consilium et electo. Cum igitur multa in rebus ex necessitate eveniant, non omnia providentiae
subduntur. 
4. Praeterea, quicumque dimittitur sibi, non subest providentiae alicuius gubernantis. Sed
homines sibi ipsis dimittuntur a Deo, secundum illud Eccli. 15,14: Deus ab initio constituit
hominem, et reliquit eum in manu consilii sui; et specialiter mali, secundum illud: dimisit illos
secundum desideria cordis eorum. Non igitur omnia divinae providentiae subsunt. 
5. Praeterea, Apostolus, I Cor. 9,9, dicit quod non est Deo cura de bobus: et eadem ratione, de
aliis creaturis irrationalibus. Non igitur omnia subsunt divinae providentiae. 
Sed contra est quod dicitur Sap. 8,1, de divina sapientia, quod attingit a fine usque ad finem
fortiter, et disponit omnia suaviter. 
Respondeo dicendum quod quidam totaliter providentiam negaverunt, sicut Democritus et
Epicurei, ponentes mundum factum esse casu. Quidam vero posuerunt incorruptibilia tantum
providentiae subiacere; corruptibilia vero, non secundum individua, sed secundum species; sic
enim incorruptibilia sunt. Ex quorum persona dicitur Iob 22,14: nubes latibulum eius, et
circa cardines caeli perambulat, neque nostra considerat. A corruptibilium autem generalitate
excepit Rabbi Moyses homines, propter splendorem intellectus, quem participant: in aliis
autem individuis corruptibilibus, aliorum opinionem est secutus. 
Sed necesse est dicere omnia divinae providentiae subiacere, non in universali tantum, sed
etiam in singulari. Quod sic patet. Cum enim omne agens agat propter finem, tantum se extendit
ordinatio effectuum in finem, quantum se extendit causalitas primi agentis. Ex hoc enim
contingit in operibus alicuius agentis aliquid provenire non ad finem ordinatum, quia effectus
ille consequitur ex aliqua alia causa, praeter intentionem agentis. Causalitas autem Dei, qui est
primum agens, se extendit usque ad omnia entia, non solum quantum ad principia speciei, sed
etiam quantum ad individualia principia, non solum incorruptibilium, sed etiam
corruptibilium. Unde necesse est omnia quae habent quocumque modo esse, ordinata esse a Deo
in finem, secundum illud Apostoli, ad Rom. 13,1: quae a Deo sunt, ordinata sunt. Cum ergo nihil
aliud sit Dei providentia quam ratio ordinis rerum in finem, ut dictum est, necesse est omnia,
inquantum participant esse, intantum subdi divinae providentiae. 
Similiter etiam supra ostensum est quod Deus omnia cognoscit, et universalia et particularia. 
Et cum cognitio eius comparetur ad res sicut cognitio artis ad artificiata, ut supra dictum est,
necesse est quod omnia supponantur suo ordini, sicut omnia artificiata subduntur ordini artis. 
Ad primum ergo dicendum quod aliter est de causa universali, et de causa particulari. Ordinem
enim causae particularis aliquid potest exire: non autem ordinem causae universalis. Non enim
subducitur aliquid ab ordine causae particularis, nisi per aliquam aliam causam particularem
impedientem: sicut lignum impeditur a combustione per actionem aquae. Unde, cum omnes
causae particulares concludantur sub universali causa, impossibile est aliquem effectum
ordinem causae universalis effugere. Inquantum igitur aliquis effectus ordinem alicuius causae
particularis effugit, dicitur esse casuale vel fortuitum, respectu causae particularis: sed
respectu causae universalis, a cuius ordine subtrahi non potest, dicitur esse provisum. Sicut et
concursus duorum servorum, licet sit casualis quantum ad eos, est tamen provisus a domino, qui
eos scienter sic ad unum locum mittit, ut unus de alio nesciat. 
Ad secundum dicendum quod aliter de eo est qui habet curam alicuius particularis, et de
provisore universali. Quia provisor particularis excludit defectum ab eo quod eius curae
subditur, quantum potest: sed provisor universalis permittit aliquem defectum in aliquo
particulari accidere, ne impediatur bonum totius. Unde corruptiones et defectus in rebus
naturalibus, dicuntur esse contra naturam particularem; sed tamen sunt de intentione naturae
universalis, inquantum defectus unius cedit in bonum alterius, vel etiam totius universi; nam
corruptio unius est generatio alterius, per quam species conservatur. Cum igitur Deus sit
universalis provisor totius entis, ad ipsius providentiam pertinet ut permittat quosdam
defectus esse in aliquibus particularibus rebus, ne impediatur bonum universi perfectum. Si
enim omnia mala impedirentur, multa bona deessent universo: non enim esset vita leonis, si non
esset occisio animalium; nec esset patientia martyrum, si non esset persecutio tyrannorum. 
Unde dicit Augustinus, in Enchirid.: Deus omnipotens nullo modo sineret malum aliquod esse in
operibus suis, nisi usque adeo esset omnipotens et bonus, ut bene faceret etiam de malo. Ex his
autem duabus rationibus quas nunc solvimus, videntur moti fuisse, qui divinae providentiae
subtraxerunt corruptibilia, in quibus inveniuntur casualia et mala. 
Ad tertium dicendum quod homo non est institutor naturae: sed utitur in operibus artis et
virtutis, ad suum usum, rebus naturalibus. Unde providentia humana non se extendit ad
necessaria, quae ex natura proveniunt. Ad quae tamen se extendit providentia Dei, qui est Auctor
naturae. Et ex hac ratione videntur moti fuisse, qui cursum rerum naturalium subtraxerunt
divinae providentiae, attribuentes ipsum necessitati materiae; ut Democritus, et alii Naturales
antiqui. 
Ad quartum dicendum quod in hoc quod dicitur Deum hominem sibi reliquisse, non excluditur
homo a divina providentia: sed ostenditur quod non praefigitur ei virtus operativa determinata
ad unum, sicut rebus naturalibus; quae aguntur tantum, quasi ab altero directae in finem, non
autem seipsa agunt, quasi se dirigentia in finem, ut creaturae rationales per liberum
arbitrium, quo consiliantur et eligunt. Unde signanter dicit, in manu consilii sui. Sed quia ipse
actus liberi arbitrii reducitur in Deum sicut in causam, necesse est ut ea quae ex libero
arbitrio fiunt, divinae providentiae subdantur: providentia enim hominis continetur sub
providentia Dei, sicut causa particularis sub causa universali. Hominum autem iustorum
quodam excellentiori modo Deus habet providentiam quam impiorum, inquantum non permittit
contra eos evenire aliquid, quod finaliter impediat salutem eorum: nam diligentibus Deum onmia
cooperantur in bonum, ut dicitur Rom. 8,28. Sed ex hoc ipso quod impios non retrahit a malo
culpae, dicitur eos dimittere. Non tamen ita, quod totaliter ab eius providentia excludantur:
alioquin in nihilum deciderent, nisi per eius providentiam conservarentur. Et ex hac ratione
videtur motus fuisse Tullius, qui res humanas, de quibus consiliamur, divinae providentiae
subtraxit. 
Ad quintum dicendum quod, quia creatura rationalis habet per liberum arbitrium dominium sui
actus, ut dictum est, speciali quodam modo subditur divinae providentiae; ut scilicet ei
imputetur aliquid ad culpam vel ad meritum, et reddatur ei aliquid ut poena vel praemium. Et
quantum ad hoc, curam Dei Apostolus a bobus removet. Non tamen ita quod individua
irrationalium creaturarum ad Dei providentiam non pertinent, ut Rabbi Moyses existimavit. 
 
 ARTICULUS 3 
 
Utrum Deus immediate omnibus provideat 
 
 Ad tertium sic proceditur. Videtur quod Deus non immediate omnibus provideat. 
1. Quidquid enim est dignitatis, Deo est attribuendum. Sed ad dignitatem alicuius regis pertinet,
quod habeat ministros, quibus mediantibus subditis provideat. Ergo multo magis Deus non
immediate omnibus providet. 
2. Praeterea, ad providentiam pertinet res in finem ordinare. Finis autem cuiuslibet rei est
eius perfectio et bonum. Ad quamlibet autem causam pertinet effectum suum perducere ad
bonum. Quaelibet igitur causa agens est causa effectus providentiae. Si igitur Deus omnibus
immediate providet, subtrahuntur omnes causae secundae. 
3. Praeterea, Augustinus dicit, in Enchirid., quod melius est quaedam nescire quam scire, ut
vilia: et idem dicit Philosophus, in XII Metaphys. Sed omne quod est melius, Deo est
attribuendum. Ergo Deus non habet immediate providentiam quorundam vilium et malorum. 
Sed contra est quod dicitur Iob 34,13: quem constituit alium super terram? aut quem posuit
super orbem quem fabricatus est? Super quo dicit Gregorius: mundum per seipsum regit, quem
per seipsum condidit. 
Respondeo dicendum quod ad providentiam duo pertinent: scilicet ratio ordinis rerum
provisarum in finem; et executio huius ordinis, quae gubernatio dicitur. Quantum igitur ad
primum horum, Deus immediate omnibus providet. Quia in suo intellectu habet rationem
omnium, etiam minimorum: et quascumque causas aliquibus effectibus praefecit, dedit eis
virtutem ad illos effectus producendos. Unde oportet quod ordinem illorum effectuum in sua
ratione praehabuerit. Quantum autem ad secundum, sunt aliqua media divinae providentiae. 
Quia inferiora gubernat per superiora; non propter defectum suae virtutis, sed propter
abundantiam suae bonitatis, ut dignitatem causalitatis etiam creaturis communicet. 
Et secundum hoc excluditur opinio Platonis, quam narrat Gregorius Nissenus, triplicem
providentiam ponentis. Quarum prima est summi Dei, qui primo et principaliter providet
rebus spiritualibus; et consequenter toti mundo, quantum ad genera, species et causas
universales. Secunda vero providentia est, quae providetur singularibus generabilium et
corruptibilium: et hanc attribuit diis qui circumeunt caelos, idest substantiis separatis, quae
movent corpora caelestia circulariter. Tertia vero providentia est rerum humanarum: quam
attribuebat daemonibus, quod Platonici ponebant medios inter nos et deos, ut narrat Augustinus
IX De civ. Dei. 
Ad primum ergo dicendum quod habere ministros executores suae providentiae, pertinet ad
dignitatem regis; sed quod non habeat rationem eorum quae per eos agenda sunt, est ex defectu
ipsius. Omnis enim scientia operativa tanto perfectior est, quanto magis particularia
considerat, in quibus est actus. 
Ad secundum dicendum quod per hoc quod Deus habet immediate providentiam de rebus omnibus,
non excluduntur causae secundae, quae sunt executrices huius ordinis, ut ex supra dictis patet. 
Ad tertium dicendum quod nobis melius est non cognoscere mala et vilia, inquantum per ea
impedimur a consideratione meliorum, quia non possumus simul multa intelligere: et
inquantum cogitatio malorum pervertit interdum voluntatem in malum. Sed hoc non habet
locum in Deo, qui simul omnia uno intuitu videt, et cuius voluntas ad malum flecti non potest. 
 
 ARTICULUS 4 
 
Utrum providentia rebus provisis necessitatem imponat 
 
 Ad quartum sic proceditur. Videtur quod divina providentia necessitatem rebus provisis
imponat. 
1. Omnis enim effectus qui habet aliquam causam per se, quae iam est vel fuit, ad quam de
necessitate sequitur, provenit ex necessitate, ut Philosophus probat in VI Metaphys. Sed
providentia Dei, cum sit aeterna, praeexistit; et ad eam sequitur effectus de necessitate; non
enim potest divina providentia frustrari. Ergo providentia divina necessitatem rebus provisis
imponit. 
2. Praeterea, unusquisque provisor stabilit opus suum quantum potest, ne deficiat. Sed Deus
est summe potens. Ergo necessitatis firmitatem rebus a se provisis tribuit. 
3. Praeterea, Boetius dicit, IV De consol. quod fatum, ab immobilis providentiae proficiscens
exordiis, actus fortunasque hominum indissolubili causarum connexione constringit. Videtur
ergo quod providentia necessitatem rebus provisis imponat. 
Sed contra est quod dicit Dionysius, 4 cap. De div. nom. quod corrumpere naturam non est
providentiae. Hoc autem habet quarundam rerum natura, quod sint contingentia. Non igitur
divina providentia necessitatem rebus imponit, contingentiam excludens. 
Respondeo dicendum quod providentia divina quibusdam rebus necessitatem imponit: non autem
omnibus, ut quidam crediderunt. Ad providentiam enim pertinet ordinare res in finem. Post
bonitatem autem divinam, quae est finis a rebus separatus, principale bonum in ipsis rebus
existens, est perfectio universi: quae quidem non esset, si non omnes gradus essendi
invenirentur in rebus. Unde ad divinam providentiam pertinet omnes gradus entium producere. 
Et ideo quibusdam effectibus praeparavit causas necessarias, ut necessario evenirent;
quibusdam vero causas contingentes, ut evenirent contingenter, secundum conditionem
proximarum causarum. 
Ad primum ergo dicendum quod effectus divinae providentiae non solum est aliquid evenire
quocumque modo; sed aliquid evenire vel contingenter vel necessario. Et ideo evenit
infallibiliter et necessario, quod divina providentia disponit evenire infallibiliter et necessario:
et evenit contingenter, quod divinae providentiae ratio habet ut contingenter eveniat. 
Ad secundum dicendum quod in hoc est immobilis et certus divinae providentiae ordo, quod ea
quae ab ipso providentur, cuncta eveniunt eo modo quo ipse providet, sive necessario sive
contingenter. 
Ad tertium dicendum quod indissolubilitas illa et immutabilitas quam Boetius tangit, pertinet ad
certitudinem providentiae, quae non deficit a suo effectu, neque a modo eveniendi quem providit:
non autem pertinet ad necessitatem effectuum. Et considerandum est quod necessarium et
contingens proprie consequuntur ens, inquantum huiusmodi. Unde modus contingentiae et
necessitatis cadit sub provisione Dei, qui est universalis provisor totius entis: non autem sub
provisione aliquorum particularium provisorum.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page