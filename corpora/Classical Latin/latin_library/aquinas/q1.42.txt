St. Thomas Aquinas: Summa Theologica, Prima Pars Quaestio XLII 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XLII 
 
 De aequalitate et similitudine divinarum 
Personarum ad invicem 
 
 in sex articulos divisa 
 
 
 
 
 

Deinde considerandum est de comparatione Personarum ad invicem. Et primo, quantum ad
aequalitatem et similitudinem; secundo, quantum ad missionem. 
Circa primum quaeruntur sex. 
 
 Primo: utrum aequalitas locum habeat in divinis personis. 
 Secundo: utrum persona procedens sit aequalis ei a qua procedit, secundum aeternitatem. 
 Tertio: utrum sit aliquis ordo in divinis personis. 
 Quarto: utrum personae divinae sint aequales secundum magnitudinem. 
 Quinto: utrum una earum sit in alia. 
 Sexto: utrum sint aequales secundum potentiam. 
 
 ARTICULUS 1 
 
 Utrum aequalitas locum habeat in divinis 
 
Ad primum sic proceditur. Videtur quod aequalitas non competat divinis personis. 
1. Aequalitas enim attenditur secundum unum in quantitate, ut patet per Philosophum, V
Metaphys. In divinis autem personis non invenitur neque quantitas continua intrinseca, quae
dicitur magnitudo; neque quantitas continua extrinseca, quae dicitur locus et tempus; neque
secundum quantitatem discretam invenitur in eis aequalitas, quia duae personae sunt plures
quam una. Ergo divinis personis non convenit aequalitas. 
2. Praeterea, divinae personae sunt unius essentiae, ut supra dictum est. Essentia autem
significatur per modum formae. Convenientia autem in forma non facit aequalitatem, sed
similitudinem. Ergo in divinis personis est dicenda similitudo, et non aequalitas. 
3. Praeterea, in quibuscumque invenitur aequalitas, illa sunt sibi invicem aequalia: quia aequale
dicitur aequali aequale. Sed divinae personae possunt sibi invicem dici aequales. Quia, ut
Augustinus dicit, VI De Trin., imago, si perfecte implet illud cuius est imago, ipsa coaequatur 
ei, non illud imagini suae. Imago autem Patris est Filius: et sic Pater non est aequalis Filio. Non
ergo in divinis personis invenitur aequalitas. 
4. Praeterea, aequalitas relatio quaedam est. Sed nulla relatio est communis omnibus personis:
cum secundum relationes personae ab invicem distinguantur. Non ergo aequalitas divinis
personis convenit. 
Sed contra est quod Athanasius dicit quod tres personae coaeternae sibi sunt et coaequales. 
Respondeo dicendum quod necesse est ponere aequalitatem in divinis personis. Quia secundum
Philosophum, in X Metaphys., aequale dicitur quasi per negationem minoris et maioris. Non
autem possumus in divinis personis ponere aliquid maius et minus: quia, ut Boetius dicit, in
libro De Trin., eos differentia, scilicet deitatis, comitatur, qui vel augent vel minuunt, ut
Ariani, qui gradibus meritorum Trinitatem variantes distrahunt, atque in pluralitatem
deducunt. 
Cuius ratio est, quia inaequalium non potest esse una quantitas numero. Quantitas autem in
divinis non est aliud quam eius essentia. Unde relinquitur quod, si esset aliqua inaequalitas in
divinis personis, quod non esset in eis una essentia: et sic non essent tres personae unus Deus,
quod est impossibile. Oportet igitur aequalitatem ponere in divinis personis. 
Ad primum ergo dicendum quod duplex est quantitas. Una scilicet quae dicitur quantitas molis,
vel quantitas dimensiva, quae in solis rebus corporalibus est: unde in divinis personis locum
non habet. Sed alia est quantitas virtutis, quae attenditur secundum perfectionem alicuius
naturae vel formae: quae quidem quantitas designatur secundum quod dicitur aliquid magis vel
minus calidum, inquantum est perfectius vel minus perfectum in caliditate. Huiusmodi autem
quantitas virtualis attenditur primo quidem in radice, idest in ipsa perfectione formae vel
naturae: et sic dicitur magnitudo spiritualis, sicut dicitur magnus calor propter suam
intensionem et perfectionem. Et ideo dicit Augustinus, VI De Trin., quod in his quae non mole
magna sunt, hoc est maius esse, quod est melius esse: nam melius dicitur quod perfectius est.
Secundo autem attenditur quantitas virtualis in effectibus formae. Primus autem effectus
formae est esse: nam omnis res habet esse secundum suam formam. Secundus autem effectus est
operatio: nam omne agens agit per suam formam. Attenditur igitur quantitas virtualis et
secundum esse, et secundum operationem; secundum esse quidem, inquantum ea quae sunt
perfectioris naturae, sunt maioris durationis; secundum operationem vero, inquantum ea quae
sunt perfectioris naturae, sunt magis potentia ad agendum. Sic igitur, ut Augustinus dicit, in
libro De fide ad Petrum, aequalitas intelligitur in Patre et Filio et Spiritu Sancto, inquantum
nullus horum aut praecedit aeternitate, aut excedit magnitudine, aut superat potestate. 
Ad secundum dicendum quod ubi attenditur aequalitas secundum quantitatem virtualem,
aequalitas includit in se similitudinem, et aliquid plus: quia excludit excessum. Quaecumque
enim communicant in una forma, possunt dici similia, etiamsi inaequaliter illam formam
participant, sicut si dicatur aer esse similis igni in calore: sed non possunt dici aequalia, si
unum altero perfectius formam illam participet. Et quia non solum una est natura Patris et
Filii, sed etiam aeque perfecte est in utroque, ideo non solum dicimus Filium esse similem
Patri, ut excludatur error Eunomii; sed etiam dicimus aequalem, ut excludatur error Arii. 
Ad tertium dicendum quod aequalitas vel similitudo dupliciter potest significari in divinis,
scilicet per nomina et per verba. Secundum quidem quod significatur per nomina, mutua
aequalitas dicitur in divinis personis et similitudo: Filius enim est aequalis et similis Patri, et
e converso. Et hoc ideo, quia essentia divina non magis est Patris quam Filii: unde, sicut Filius
habet magnitudinem Patris, quod est esse eum aequalem Patri, ita Pater habet magnitudinem
Filii, quod est esse eum aequalem Filio. Sed quantum ad creaturas, ut Dionysius dicit, 9 cap. De
div. nom., non recipitur conversio aequalitatis ei similitudinis. Dicuntur enim causata similia
causis, inquantum habent formam causarum: sed non e converso, quia forma principaliter est in
causa, et secundario in causato. Sed verba significant aequalitatem cum motu. Et licet motus non
sit in divinis, est tamen ibi accipere. Quia igitur Filius accipit a Patre unde est aequalis ei, et
non e converso, propter hoc dicimus quod Filius coaequatur Patri, et non e converso. 
Ad quartum dicendum quod in divinis personis nihil est considerare nisi essentiam, in qua
communicant, et relationes, in quibus distinguuntur. Aequalitas autem utrumque importat:
scilicet distinctionem personarum, quia nihil sibi ipsi dicitur aequale; et unitatem essentiae,
quia ex hoc personae sunt sibi invicem aequales, quod sunt unius magnitudinis et essentiae.
Manifestum est autem quod idem ad seipsum non refertur aliqua relatione reali. Nec iterum una
relatio refertur ad aliam per aliquam aliam relationem: cum enim dicimus quod paternitas
opponitur filiationi, oppositio non est relatio media inter paternitatem et filiationem. Quia
utroque modo relatio multiplicaretur in infinitum. Et ideo aequalitas et similitudo in divinis
personis non est aliqua realis relatio distincta a relationibus personalibus: sed in suo intellectu
includit et relationes distinguentes personas, et essentiae unitatem. Et propterea Magister dicit,
in 31 dist. I Sent., quod in his appellatio tantum est relativa. 
 ARTICULUS 2 
 
 Utrum persona procedens sit coaeterna suo principio, ut Filius Patri 
 
Ad secundum sic proceditur. Videtur quod persona procedens non sit coaeterna suo principio, ut
Filius Patri. 
1. Arius enim duodecim modos generationis assignat. Primus modus est iuxta fluxum lineae a
puncto: ubi deest aequalitas simplicitatis. Secundus modus est iuxta emissionem radiorum a sole:
ubi deest aequalitas naturae. Tertius modus est iuxta characterem, seu impressionem a sigillo:
ubi deest consubstantialitas et potentiae efficientia. Quartus modus est iuxta immissionem bonae
voluntatis a Deo: ubi etiam deest consubstantialitas. Quintus modus est iuxta exitum accidentis a
substantia: sed accidenti deest subsistentia. Sextus modus est iuxta abstractionem speciei a
materia, sicut sensus accipit speciem a re sensibili: ubi deest aequalitas simplicitatis
spiritualis. Septimus modus est iuxta excitationem voluntatis a cogitatione: quae quidem
excitatio temporalis est. Octavus modus est iuxta transfigurationem, ut ex aere fit imago: quae
materialis est. Nonus modus est motus a movente: et hic etiam ponitur effectus et causa.
Decimus modus est iuxta eductionem specierum a genere: qui non competit in divinis, quia Pater
non praedicatur de Filio sicut genus de specie. Undecimus modus est iuxta ideationem, ut arca
exterior ab ea quae est in mente. Duodecimus modus est iuxta nascentiam, ut homo est a patre:
ubi est prius et posterius secundum tempus. Patet ergo quod in omni modo quo aliquid est ex
altero, aut deest aequalitas naturae, aut aequalitas durationis. Si igitur Filius est a Patre,
oportet dicere vel eum esse minorem Patre, aut posteriorem, aut utrumque. 
2. Praeterea, omne quod est ex altero, habet principium. Sed nullum aeternum habet
principium. Ergo Filius non est aeternus, neque Spiritus Sanctus. 
3. Praeterea, omne quod corrumpitur, desinit esse. Ergo omne quod generatur, incipit esse: ad
hoc enim generatur, ut sit. Sed Filius est genitus a Patre. Ergo incipit esse, et non est
coaeternus Patri. 
4. Praeterea, si Filius genitus est a Patre, aut semper generatur, aut est dare aliquod instans
suae generationis. Si semper generatur; dum autem aliquid est in generari, est imperfectum,
sicut patet in successivis, quae sunt semper in fieri, ut tempus et motus: sequitur quod Filius
semper sit imperfectus; quod est inconveniens. Est ergo dare aliquod instans generationis Filii.
Ante illud ergo instans Filius non erat. 
Sed contra est quod Athanasius dicit, quod totae tres personae coaeternae sibi sunt. 
Respondeo dicendum quod necesse est dicere Filium esse coaeternum Patri. Ad cuius evidentiam,
considerandum est quod aliquid ex principio existens posterius esse suo principio, potest
contingere ex duobus: uno modo, ex parte agentis; alio modo, ex parte actionis. Ex parte agentis
quidem, aliter in agentibus voluntariis, aliter in agentibus naturalibus. In agentibus quidem
voluntariis, propter electionem temporis: sicut enim in agentis voluntarii potestate est eligere
formam quam effectui conferat, ut supra dictum est, ita in eius potestate est eligere tempus in
quo effectum producat. In agentibus autem naturalibus hoc contingit, quia agens aliquod non a
principio habet perfectionem virtutis naturaliter ad agendum, sed ei advenit post aliquod
tempus; sicut homo non a principio generare potest. Ex parte autem actionis, impeditur ne id
quod est a principio simul sit cum suo principio, propter hoc quod actio est successiva. Unde,
dato quod aliquod agens tali actione agere inciperet statim cum est, non statim eodem instanti
esset effectus, sed in instanti ad quod terminatur actio. 
Manifestum est autem secundum praemissa quod Pater non generat Filium voluntate, sed natura.
Et iterum, quod natura Patris ab aeterno perfecta fuit. Et iterum, quod actio qua Pater producit
Filium, non est successiva: quia sic Filius Dei successive generaretur, et esset eius generatio
materialis et cum motu, quod est impossibile. Relinquitur ergo quod Filius fuit, quandocumque
fuit Pater. Et sic Filius est coaeternus Patri: et similiter Spiritus Sanctus utrique. 
Ad primum ergo dicendum quod, sicut Augustinus dicit, in libro De verbis Domini, nullus modus
processionis alicuius creaturae perfecte repraesentat divinam generationem: unde oportet ex
multis modis colligere similitudinem, ut quod deest ex uno, aliqualiter suppleatur ex altero. Et
propter hoc dicitur in Synodo Ephesina: Coexistere semper coaeternum Patri Filium, Splendor
tibi denuntiet; impassibilitatem nativitatis ostendat Verbum: consubstantialitatem Filii nomen
insinuet. Inter omnia tamen expressius repraesentat processio verbi ab intellectu: quod quidem
non est posterius eo a quo procedit, nisi sit talis intellectus qui exeat de potentia in actum: quod
in Deo dici non potest. 
Ad secundum dicendum quod aeternitas excludit principium durationis, sed non principium
originis. 
Ad tertium dicendum quod omnis corruptio est mutatio quaedam: et ideo omne quod corrumpitur,
incipit non esse, et desinit esse. Sed generatio divina non est transmutatio, ut dictum est supra.
Unde Filius semper generatur, et Pater semper generat. 
Ad quartum dicendum quod in tempore aliud est quod est indivisibile, scilicet instans; et aliud
est quod est durans, scilicet tempus. Sed in aeternitate ipsum nunc indivisibile est semper
stans, ut supra dictum est. Generatio vero Filii non est in nunc temporis, aut in tempore, sed in
aeternitate. Et ideo, ad significandum praesentialitatem et permanentiam aeternitatis, potest
dici quod semper nascitur, ut Origenes dixit. Sed, ut Gregorius et Augustinus dicunt, melius est
quod dicatur semper natus: ut ly semper designet permanentiam aeternitatis, et ly natus
perfectionem geniti. Sic ergo Filius nec imperfectus est, neque erat quando non erat, ut Arius
dixit. 
 ARTICULUS 3 
 
 Utrum in divinis personis sit ordo naturae 
 
Ad tertium sic proceditur. Videtur quod in divinis personis non sit ordo naturae. 
1. Quidquid enim in divinis est, vel est essentia vel persona vel notio. Sed ordo naturae non
significat essentiam, neque est aliqua personarum aut notionum. Ergo ordo naturae non est in
divinis. 
2. Praeterea, in quibuscumque est ordo naturae, unum est prius altero, saltem secundum
naturam et intellectum. Sed in divinis personis nihil est prius et posterius, ut Athanasius dicit.
Ergo in divinis personis non est ordo naturae. 
3. Praeterea, quidquid ordinatur, distinguitur. Sed natura in divinis non distinguitur. Ergo non
ordinatur. Ergo non est ibi ordo naturae. 
4. Praeterea, natura divina est eius essentia. Sed non dicitur in divinis ordo essentiae. Ergo
neque ordo naturae. 
Sed contra, ubicumque est pluralitas sine ordine, ibi est confusio. Sed in divinis personis non
est confusio, ut Athanasius dicit. Ergo est ibi ordo. 
Respondeo dicendum quod ordo semper dicitur per comparationem ad aliquod principium. Unde
sicut dicitur principium multipliciter, scilicet secundum situm, ut punctus, secundum
intellectum, ut principium demonstrationis, et secundum causas singulas; ita etiam dicitur
ordo. Indivinis autem dicitur principium secundum originem, absque prioritate, ut supra
dictum est. Unde oportet ibi esse ordinem secundum originem, absque prioritate. Et hic vocatur
ordo naturae, secundum Augustinum, non quo alter sit prius altero, sed quo alter est ex altero. 
Ad primum ergo dicendum quod ordo naturae significat notionem originis in communi, non autem
in speciali. 
Ad secundum dicendum quod in rebus creatis, etiam cum id quod est a principio sit suo principio
coaevum secundum durationem, tamen principium est prius secundum naturam et intellectum,
si consideretur id quod est principium. Sed si considerentur ipsae relationes causae et causati,
et principii et principiati, manifestum est quod relativa sunt simul natura et intellectu,
inquantum unum est in definitione alterius. Sed in divinis ipsae relationes sunt subsistentes
personae in una natura. Unde neque ex parte naturae, neque ex parte relationum, una persona
potest esse prior alia, neque etiam secundum naturam et intellectum. 
Ad tertium dicendum quod ordo naturae dicitur, non quod ipsa natura ordinetur: sed quod ordo in
divinis personis attenditur secundum naturalem originem. 
Ad quartum dicendum quod natura quodammodo importat rationem principii, non autem essentia.
Et ideo ordo originis melius nominatur ordo naturae, quam ordo essentiae. 
 ARTICULUS 4 
 
 Utrum Filius sit aequalis Patri secundum magnitudinem 
 
Ad quartum sic proceditur. Videtur quod Filius non sit aequalis Patri in magnitudine. 
1. Dicit enim ipse, Io. 14,28: Pater maior me est; et Apostolus, I Cor. 15,28: Ipse Filius
subiectus erit illi qui sibi subiecit omnia. 
2. Praeterea, paternitas pertinet ad dignitatem Patris. Sed paternitas non convenit Filio. Ergo
non quidquid dignitatis habet Pater, habet Filius. Ergo non est aequalis Patri in magnitudine. 
3. Praeterea, ubicumque est totum et pars, plures partes sunt aliquid maius quam una tantum
vel pauciores; sicut tres homines sunt aliquid maius quam duo vel unus. Sed in divinis videtur
esse totum universale et pars: nam sub relatione vel notione plures notiones continentur. Cum
igitur in Patre sint tres notiones, in Filio autem tantum duae, videtur quod Filius non sit
aequalis Patri. 
Sed contra est quod dicitur Phil. 2,6: Non rapinam arbitratus est esse se aequalem Deo. 
Respondeo dicendum quod necesse est dicere Filium esse aequalem Patri in magnitudine.
Magnitudo enim Dei non est aliud quam perfectio naturae ipsius. Hoc autem est de ratione
paternitatis et filiationis, quod filius per generationem pertingat ad habendam perfectionem
naturae quae est in patre, sicut et pater. Sed quia in hominibus generatio est transmutatio
quaedam exeuntis de potentia in actum, non statim a principio homo filius est aequalis patri
generanti; sed per debitum incrementum ad aequalitatem perducitur, nisi aliter eveniat propter
defectum principii generationis. Manifestum est autem ex dictis quod in divinis est proprie et
vere paternitas et filiatio. Nec potest dici quod virtus Dei Patris fuerit defectiva in generando;
neque quod Dei Filius successive et per transmutationem ad perfectionem pervenerit. Unde
necesse est dicere quod ab aeterno fuerit Patri aequalis in magnitudine. Unde et Hilarius dicit, in
libro De synod.: Tolle corporum infirmitates, tolle conceptus initium, tolle dolores et omnem
humanam necessitatem, omnis filius secundum naturalem nativitatem aequalitas patris est, quia
est et similitudo naturae. 
Ad primum ergo dicendum quod verba illa intelliguntur dicta de Christo secundum humanam
naturam, in qua minor est Patre, et ei subiectus. Sed secundum naturam divinam, aequalis est
Patri. Et hoc est quod Athanasius dicit: Aequalis Patri secundum divinitatem, minor Patre
secundum humanitatem. Vel, secundum Hilarium, in IX libro De Trin.: Donantis auctoritate
Pater maior est, sed minor non est cui unum esse donatur. Et in libro De synod. dicit quod
subiectio Filii naturae pietas est, idest recognitio auctoritatis paternae, subiectio autem
ceterorum, creationis infirmitas. 
Ad secundum dicendum quod aequalitas attenditur secundum magnitudinem. Magnitudo autem in
divinis significat perfectionem naturae, ut dictum est, et ad essentiam pertinet. Et ideo
aequalitas in divinis, et similitudo, secundum essentialia attenditur: nec potest secundum
distinctionem relationum inaequalitas vel dissimilitudo dici. Unde Augustinus dicit, Contra
Maximinum: Originis quaestio est quid de quo sit aequalitatis autem, qualis aut quantus sit.
Paternitas igitur est dignitas Patris, sicut et essentia Patris: nam dignitas absolutum est, et ad
essentiam pertinet. Sicut igitur eadem essentia quae in Patre est paternitas, in Filio est filiatio;
ita eadem dignitas quae in Patre est paternitas, in Filio est filiatio. Vere ergo dicitur quod
quidquid dignitatis habet Pater, habet Filius. Nec sequitur: paternitatem habet Pater, ergo
paternitatem habet Filius. Mutatur enim quid in ad aliquid: eadem enim est essentia et dignitas
Patris et Filii, sed in Patre est secundum relationem dantis, in Filio secundum relationem
accipientis. 
Ad tertium dicendum quod relatio in divinis non est totum universale, quamvis de pluribus
relationibus praedicetur: quia omnes relationes sunt unum secundum essentiam et esse, quod
repugnat rationi universalis, cuius partes secundum esse distinguuntur. Et similiter persona,
ut supra dictum est, non est universale in divinis. Unde neque omnes relationes sunt maius
aliquid quam una tantum; nec omnes personae maius aliquid quam una tantum; quia tota perfectio
divinae naturae est in qualibet personarum. 
 ARTICULUS 5 
 
 Utrum Filius sit in Patre, et e converso 
 
Ad quintum sic proceditur. Videtur quod Filius non sit in Patre, et e converso. 
1. Philosophus enim, in IV Physic., ponit octo modos essendi aliquid in aliquo; et secundum
nullum horum Filius est in Patre, aut e converso, ut patet discurrenti per singulos modos. Ergo
Filius non est in Patre, nec e converso. 
2. Praeterea, nihil quod exivit ab aliquo, est in eo. Sed Filius ab aeterno exivit a Patre,
secundum illud Micheae 5,2: Egressus eius ab initio, a diebus aeternitatis. Ergo Filius non est in
Patre. 
3. Praeterea, unum oppositorum non est in altero. Sed Filius et Pater opponuntur relative. Ergo
unus non potest esse in alio. 
Sed contra est quod dicitur Io. 14,10: Ego in Patre, et Pater in me est. 
Respondeo dicendum quod in Patre et Filio tria est considerare, scilicet essentiam, relationem et
originem; et secundum quodlibet historum Filius est in Patre, et e converso. Secundum
essentiam enim Pater est in Filio, quia Pater est sua essentia, et communicat suam essentiam
Filio, non per aliquam suam transmutationem: unde sequitur quod, cum essentia Patris sit in
Filio: quod in Filio sit Pater. Et similiter, cum Filius sit sua essentia, sequitur quod sit in
Patre, in quo est eius essentia. Et hoc est quod Hilarius dicit, V De Trin., Naturam suam, ut ita
dicam, sequitur immutabilis Deus, immutabilem gignens Deum. Subsistentem ergo in eo Dei
naturam intelligimus, cum in Deo Deus insit. Secundum etiam relationes, manifestum est quod
unum oppositorum relative est in altero secundum intellectum. Secundum originem etiam,
manifestum est quod processio verbi intelligibilis non est ad extra, sed manet in dicente. Id
etiam quod verbo dicitur, in verbo continetur. Et eadem ratio est de Spiritu Sancto. 
Ad primum ergo dicendum quod ea quae in creaturis sunt, non sufficienter repraesentant ea quae
Dei sunt. Et ideo secundum nullum eorum modorum quos Philosophus enumerat, Filius est in
Patre, aut e converso. Accedit tamen magis ad hoc modus ille, secundum quem aliquid dicitur
esse in principio originante: nisi quod deest unitas essentiae, in rebus creatis, inter principium
et id quod est a principio. 
Ad secundum dicendum quod exitus Filii a Patre est secundum modum processionis interioris,
prout verbum exit a corde, et manet in eo. Unde exitus iste in divinis est secundum solam
distinctionem relationum; non secundum essentialem aliquam distantiam. 
Ad tertium dicendum quod Pater et Filius opponuntur secundum relationes, non autem secundum
essentiam. Et tamen oppositorum relative unum est in altero, ut dictum est. 
 ARTICULUS 6 
 
 Utrum Filius sit aequalis Patri secundum potentiam 
 
 Ad sextum sic proceditur. Videtur quod Filius non sit aequalis Patri secundum potentiam. 
1. Dicitur enim Io. 5,19: Non potest Filius a se facere quidquam, nisi quod viderit Patrem
facientem. Pater autem a se potest facere. Ergo Pater maior est Filio secundum potentiam. 
2. Praeterea, maior est potentia eius qui praecipit et docet, quam eius qui obedit et audit. Sed
Pater mandat Filio, secundum illud Io. 14,31: Sicut mandatum dedit mihi Pater, sic facio. Pater
etiam docet Filium secundum illud Io. 5,20: Pater diligit Filium, et omnia demonstrat ei quae
ipse facit. Similiter et Filius audit, secundum illud Io. 5,30: Sicut audio, iudico. Ergo Pater est
maioris potentiae quam Filius. 
3. Praeterea, ad omnipotentiam Patris pertinet quod possit Filium generare sibi aequalem: dicit
enim Augustinus, in libro Contra Maximin.: Si non potuit generare sibi aequalem, ubi est
omnipotentia Dei Patris? Sed Filius non potest generare Filium, ut supra ostensum est. Non
ergo quidquid pertinet ad omnipotentiam Patris, potest Filius. Et ita non est ei in potestate
aequalis. 
Sed contra est quod dicitur Io. 5,19: Quaecumque Pater facit, haec et Filius similiter facit. 
Respondeo dicendum quod necesse est dicere quod Filius est aequalis Patri in potestate. Potentia
enim agendi consequitur perfectionem naturae: videmus enim in creaturis quod quanto aliquid
habet perfectiorem naturam, tanto est maioris virtutis in agendo. Ostensum est autem supra
quod ipsa ratio divinae paternitatis et filiationis exigit quod Filius sit aequalis Patri in
magnitudine, idest in perfectione naturae. Unde relinquitur quod Filius sit aequalis Patri in
potestate. Et eadem ratio est de Spiritu Sancto respectu utriusque. 
Ad primum ergo dicendum quod in hoc quod dicitur quod Filius non potest a se facere quidquam,
non subtrahitur Filio aliqua potestas quam habeat Pater; cum statim subdatur quod quaecumque
Pater facit, Filius similiter facit. Sed ostenditur quod Filius habet potestatem a Patre, a quo
habet naturam. Unde dicit Hilarius, IX De Trin.: Naturae divinae haec unitas est, ut ita per se
agat Filius, quod non a se agat. 
Ad secundum dicendum quod in demonstratione Patris et auditione Filii, non intelligitur nisi
quod Pater communicat scientiam Filio, sicut et essentiam. Et ad idem potest referri mandatum
Patris, per hoc quod ab aeterno dedit ei scientiam et voluntatem agendorum, cum generando. Vel
potius referendum est ad Christum secundum humanam naturam. 
Ad tertium dicendum quod, sicut eadem essentia quae in Patre est paternitas, in Filio est filiatio;
ita eadem est potentia qua Pater generat, et qua Filius generatur. Unde manifestum est quod
quidquid potest Pater, potest Filius. Non tamen sequitur quod possit generare: sed mutatur quid
in ad aliquid, nam generatio significat relationem in divinis. Habet ergo Filius eandem
omnipotentiam quam Pater, sed cum alia relatione. Quia Pater habet, eam ut dans: et hoc
significatur, cum dicitur quod potest generare. Filius autem habet eam ut accipiens: et hoc
significatur, cum dicitur quod potest generari.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page