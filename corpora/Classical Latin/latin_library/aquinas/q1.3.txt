St. Thomas Aquinas: Summa Theologica, Prima Pars Quaestio III 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO III 
 
De Dei simplicitate 
 
in octo articulos divisa 
 
 
 
 
 

Cognito de aliquo an sit, inquirendum restat quomodo sit, ut sciatur de eo quid sit. Sed quia de Deo
scire non possumus quid sit, sed quid non sit, non possumus considerare de Deo quomodo sit, sed
potius quomodo non sit. Primo ergo considerandum est quomodo non sit; secundo, quomodo a
nobis cognoscatur; tertio, quomodo nominetur. 
Potest autem ostendi de Deo quomodo non sit, removendo ab eo ea quae ei non conveniunt, utpote
compositionem, motum, et alia huiusmodi. Primo ergo inquiratur de simplicitate ipsius, per
quam removetur ab eo compositio. Et quia simplicia in rebus corporalibus sunt imperfecta et
partes, secundo inquiretur de perfectione ipsius; tertio, de infinitate eius; quarto, de
immutabilitate; quinto, de unitate. 
Circa primum quaeruntur octo. 
 
 Primo: utrum Deus sit corpus. 
 Secundo: utrum sit in eo compositio formae et materiae. 
 Tertio: utrum sit in eo compositio quidditatis, sive essentiae, vel naturae, et subiecti. 
 Quarto: utrum sit in eo compositio quae est ex essentia et esse. 
 Quinto: utrum sit in eo compositio generis et differentiae. 
 Sexto: utrum sit in eo compositio subiecti et accidentis. 
 Septimo: utrum sit quocumque modo compositus, vel totaliter simplex. 
 Octavo: utrum veniat in compositionem cum aliis. 
 
ARTICULUS 1 
 
Utrum Deus sit corpus 
 
 Ad primum sic proceditur. Videntur quod Deus sit corpus. 
1. Corpus enim est quod habet trinam dimensionem. Sed sacra Scriptura attribuit Deo trinam
dimensionem: dicitur enim Iob 11,8: excelsior caelo est, et quid facies? profundior inferno, et
unde cognosces? longior terra mensura eius, et latior mari. Ergo Deus est corpus. 
2. Praeterea, omne figuratum est corpus, cum figura sit qualitas circa quantitatem. Sed Deus
videtur esse figuratus, cum scriptum sit Gen. 1,26: Faciamus hominem ad imaginem et
similitudinem nostram: figura enim imago dicitur, secundum illud Heb. 1,3: cum sit splendor
gloriae, et figura substantiae eius, idest imago. Ergo Deus est corpus. 
3. Praeterea, omne quod habet partes corporeas, est corpus. Sed Scriptura attribuit Deo partes
corporeas: dicitur enim Iob 40,4: si habes brachium ut Deus; et in Psalmo 33,16: oculi Domini
super iustos; et 117,16: dextera Domini fecit virtutem. Ergo Deus est corpus. 
4. Praeterea, situs non convenit nisi corpori. Sed ea quae ad situm pertinent, in Scripturis
dicuntur de Deo: dicitur enim Isaiae 6,1: vidi Dominum sedentem; et Isaiae 3,13: stat ad
iudicandum Dominus. Ergo Deus est corpus. 
5. Praeterea, nihil potest esse terminus localis a quo vel ad quem, nisi sit corpus vel aliquod
corporeum. Sed Deus in Scriptura dicitur esse terminus localis ut ad quem, secundum illud
Psalmi 33,6: accedite ad eum, et illuminamini; et ut a quo, secundum illud Hierem. 17,13:
recedentes a te in terra scribentur. Ergo Deus est corpus. 
Sed contra est quod dicitur Io. 4,24: Spiritus est Deus. 
Respondeo dicendum absolute Deum non esse corpus. Quod tripliciter ostendi potest. Primo
quidem, quia nullum corpus movet non motum: ut patet inducendo per singula. Ostensum est
autem supra quod Deus est primum movens immobile. Unde manifestum est quod Deus non est
corpus. 
Secundo, quia necesse est id quod est primum ens, esse in actu, et nullo modo in potentia. Licet
enim in uno et eodem quod exit de potentia in actum, prius sit potentia quam actus tempore,
simpliciter tamen actus prior est potentia: quia quod est in potentia, non reducitur in actum nisi
per ens actu. Ostensum est autem supra quod Deus est primum ens. Impossibile est igitur quod
in Deo sit aliquid in potentia. Omne autem corpus est in potentia: quia continuum, inquantum
huiusmodi, divisibile est in infinitum. Impossibile est igitur Deum esse corpus. 
Tertio, quia Deus est id quod est nobilissimum in entibus, ut ex dictis patet. Impossibile est
autem aliquod corpus esse nobilissimum in entibus. Quia corpus aut est vivum, aut non vivum. 
Corpus autem vivum, manifestum est quod est nobilius corpore non vivo. Corpus autem vivum
non vivit inquantum corpus, quia sic omne corpus viveret: oportet igitur quod vivat per aliquid
aliud, sicut corpus nostrum vivit per animam. Illud autem per quod vivit corpus, est nobilius
quam corpus. Impossibile est igitur Deum esse corpus. 
Ad primum ergo dicendum quod, sicut supra dictum est, sacra Scriptura tradit nobis spiritualia
et divina sub similitudinibus corporalium. Unde, cum trinam dimensionem Deo attribuit, sub
similitudine quantitatis corporeae, quantitatem virtualem ipsius designat utpote per
profunditatem, virtutem ad cognoscendum occulta; per altitudinem, excellentiam virtutis super
omnia; per longitudinem, durationem sui esse; per latitudinem affectum, dilectionis ad omnia.
Vel, ut dicit Dionysius, cap. 9 De div. nom., per profunditatem Dei intelligitur
incomprehensibilitas ipsius essentiae; per longitudinem, processus virtutis eius, omnia
penetrantis; per latitudinem vero, superextensio eius ad omnia, inquantum scilicet sub eius
protectione omnia continentur. 
Ad secundum dicendum quod homo dicitur esse ad imaginem Dei, non secundum corpus, sed
secundum id quo homo excellit alia animalia: unde, Gen. 1,26, postquam dictum est: Faciamus
hominem ad imaginem et similitudinem nostram, subditur: ut praesit piscibus maris, etc. 
Excellit autem homo omnia animalia quantum ad rationem et intellectum. Unde secundum
intellectum et rationem, quae sunt incorporea, homo est ad imaginem Dei. 
Ad tertium dicendum quod partes corporeae attribuuntur Deo in Scripturis ratione suorum
actuum, secundum quandam similitudinem. Sicut actus oculi est videre: unde oculus de Deo
dictus, significat virtutem eius ad videndum modo intelligibili, non sensibili. Et simile est de
aliis partibus. 
Ad quartum dicendum quod etiam ea quae ad situm pertinent, non attribuuntur Deo nisi
secundum quandam similitudinem: sicut dicitur sedens, propter suam immobilitatem et
auctoritatem; et stans, propter suam fortitudinem ad debellandum omne quod adversatur. 
Ad quintum dicendum quod ad Deum non acceditur passibus corporalibus, cum ubique sit, sed
affectibus mentis: et eodem modo ab eo receditur. Et sic accessus et recessus, sub similitudine
localis motus, designant spiritualem affectum. 
 
ARTICULUS 2 
 
Utrum in Deo sit compositio formae et materiae 
 
 Ad secundum sic proceditur. Videtur quod in Deo sit compositio formae et materiae. 
1. Omne enim quod habet animam, est compositum ex materia et forma: quia anima est forma
corporis. Sed Scriptura attribuit animam Deo: introducitur enim ad Heb. 10,38, ex persona
Dei: iustus autem meus ex fide vivit; quod si subtraxerit se, non placebit animae meae. Ergo
Deus est compositus ex materia et forma. 
2. Praeterea, ira, gaudium, et huiusmodi, sunt passiones coniuncti, ut dicitur I De anima. Sed
huiusmodi attribuuntur Deo in Scriptura: dicitur enim in Psalmo 105,40: iratus est furore
Dominus in populum suum. Ergo Deus ex materia et forma est compositus. 
3. Praeterea, materia est principium individuationis. Sed Deus videtur esse individuum: non
enim de multis praedicatur. Ergo est compositus ex materia et forma. 
Sed contra, omne compositum ex materia et forma est corpus: quantitas enim dimensiva est quae
primo inhaeret materiae. Sed Deus non est corpus, ut ostensum est. Ergo Deus non est
compositus ex materia et forma. 
Respondeo dicendum quod impossibile est in Deo esse materiam. Primo quidem, quia materia est
id quod est in potentia. Ostensum est autem quod Deus est purus actus, non habens aliquid de
potentialitate. Unde impossibile est quod Deus sit compositus ex materia et forma. 
Secundo, quia omne compositum ex materia et forma est perfectum et bonum per suam formam:
unde oportet quod sit bonum per participationem, secundum quod materia participat formam. 
Primum autem quod est bonum et optimum, quod Deus est, non est bonum per participationem:
quia bonum per essentiam, prius est bono per participationem. Unde impossibile est quod Deus
sit compositus ex materia et forma. 
Tertio, quia unumquodque agens agit per suam formam: unde secundum quod aliquid se habet ad
suam formam, sic se habet ad hoc quod sit agens. Quod igitur primum est et per se agens,
oportet quod sit primo et per se forma. Deus autem est primum agens, cum sit prima causa
efficiens, ut ostensum est. Est igitur per essentiam suam forma; et non compositus ex materia
et forma. 
Ad primum ergo dicendum quod anima attribuitur Deo per similitudinem actus. Quod enim
volumus aliquid nobis, ex anima nostra est: unde illud dicitur esse placitum animae Dei, quod est
placitum voluntati ipsius. 
Ad secundum dicendum quod ira et huiusmodi attribuuntur Deo secundum similitudinem effectus:
quia enim proprium est irati punire, ira eius punitio metaphorice vocatur. 
Ad tertium dicendum quod formae quae sunt receptibiles in materia, individuantur per
materiam, quae non potest esse in alio, cum sit primum subiectum substans: forma vero,
quantum est de se, nisi aliquid aliud impediat, recipi potest a pluribus. Sed illa forma quae non
est receptibilis in materia, sed est per se subsistens, ex hoc ipso individuatur, quod non potest
recipi in alio: et huiusmodi forma est Deus. Unde non sequitur quod habeat materiam. 
 
ARTICULUS 3 
 
Utrum sit idem Deus quod sua essentia vel natura 
 
 Ad tertium sic proceditur. Videtur quod non sit idem Deus quod sua essentia vel natura. 
1. Nihil enim est in seipso. Sed essentia vel natura Dei, quae est deitas, dicitur esse in Deo. 
Ergo videtur quod Deus non sit idem quod sua essentia vel natura. 
2. Praeterea, effectus assimilatur suae causae: quia omne agens agit sibi simile. Sed in rebus
creatis non est idem suppositum quod sua natura: non enim idem est homo quod sua humanitas. 
Ergo nec Deus est idem quod sua deitas. 
Contra, de Deo dicitur quod est vita, et non solum quod est vivens, ut patet Io. 14,6: Ego sum via,
veritas et vita. Sicut autem se habet vita ad viventem, ita deitas ad Deum. Ergo Deus est ipsa
deitas. 
Respondeo dicendum quod Deus est idem quod sua essentia vel natura. Ad cuius intellectum
sciendum est, quod in rebus compositis ex materia et forma, necesse est quod differant natura
vel essentia et suppositum. Quia essentia vel natura comprehendit in se illa tantum quae cadunt
in definitione speciei: sicut humanitas comprehendit in se ea quae cadunt in definitione hominis:
his enim homo est homo, et hoc significat humanitas, hoc scilicet quo homo est homo. Sed
materia individualis, cum accidentibus omnibus individuantibus ipsam, non cadit in definitione
speciei: non enim cadunt in definitione hominis hae carnes et haec ossa, aut albedo vel nigredo,
vel aliquid huiusmodi. Unde hae carnes et haec ossa et accidentia designantia hanc materiam, non
concluduntur in humanitate. Et tamen in eo quod est homo, includuntur: unde id quod est homo,
habet in se aliquid quod non habet humanitas. Et propter hoc non est totaliter idem homo et
humanitas: sed humanitas significatur ut pars formalis hominis; quia principia definientia
habent se formaliter, respectu materiae individuantis. 
In his igitur quae non sunt composita ex materia et forma, in quibus individuatio non est per
materiam individualem, idest per hanc materiam, sed ipsae formae per se individuantur,
oportet quod ipsae formae sint supposita subsistentia. Unde in eis non differt suppositum et
natura. Et sic, cum Deus non sit compositus ex materia et forma, ut ostensum est, oportet quod
Deus sit sua deitas, sua vita, et quidquid aliud sic de Deo praedicatur. 
Ad primum ergo dicendum quod de rebus simplicibus loqui non possumus, nisi per modum
compositorum, a quibus cognitionem accipimus. Et ideo, de Deo loquentes, utimur nominibus
concretis, ut significemus eius subsistentiam, quia apud nos non subsistunt nisi composita: et
utimur nominibus abstractis, ut significemus eius simplicitatem. Quod ergo dicitur deitas vel
vita, vel aliquid huiusmodi esse in Deo, referendum est ad diversitatem quae est in acceptione
intellectus nostri; et non ad aliquam diversitatem rei. 
Ad secundum dicendum quod effectus Dei imitantur ipsum, non perfecte, sed secundum quod
possunt. Et hoc ad defectum imitationis pertinet, quod id quod est simplex et unum, non potest
repraesentari nisi per multa: et sic accidit in eis compositio, ex qua provenit quod in eis non est
idem suppositum quod natura. 
 
 ARTICULUS 4 
 
Utrum in Deo sit idem essentia et esse 
 
 Ad quartum sic proceditur. Videtur quod in Deo non sit idem essentia et esse. 
1. Si enim hoc sit, tunc ad esse divinum nihil additur. Sed esse cui nulla fit additio, est esse
commune quod de omnibus praedicatur: sequitur ergo quod Deus sit ens commune praedicabile de
omnibus. Hoc autem est falsum, secundum illud Sap. 14,21: incommunicabile nomen lignis et
lapidibus imposuerunt. Ergo esse Dei non est eius essentia. 
 
2. Praeterea, de Deo scire possumus an sit, ut supra dictum est. Non autem possumus scire quid
sit. Ergo non est idem esse Dei, et quod quid est eius, sive quidditas vel natura. 
Sed contra est quod Hilarius dicit in VII De Trin.: esse non est accidens in Deo, sed subsistens
veritas. Id ergo quod subsistit in Deo, est suum esse. 
Respondeo dicendum quod Deus non solum est sua essentia, ut ostensum est, sed etiam suum esse. 
Quod quidem multipliciter ostendi potest. Primo quidem, quia quidquid est in aliquo quod est
praeter essentiam eius, oportet esse causatum vel a principiis essentiae, sicut accidentia
propria consequentia speciem ut risibile consequitur hominem et causatur ex principiis
essentialibus speciei; vel ab aliquo exteriori, sicut calor in aqua causatur ab igne. Si igitur
ipsum esse rei sit aliud ab eius essentia, necesse est quod esse illius rei vel sit causatum ab
aliquo exteriori, vel a princiiis essentialibus eiusdem rei. Impossibile est autem quod esse sit
causatum tantum ex principiis essentialibus rei: quia nulla res sufficit quod sit sibi causa
essendi, si habeat esse causatum. Oportet ergo quod illud cuius esse est aliud ab essentia sua,
habeat esse causatum ab alio. Hoc autem non potest dici de Deo: quia Deum dicimus esse primam
causam efficientem. Impossibile est ergo quod in Deo sit aliud esse, et aliud eius essentia. 
Secundo, quia esse est actualitas omnis formae vel naturae: non enim bonitas vel humanitas
significatur in actu, nisi prout significamus eam esse. Oportet igitur quod ipsum esse
comparetur ad essentiam quae est aliud ab ipso, sicut actus ad potentiam. Cum igitur in Deo
nihil sit potentiale, ut ostensum est supra, sequitur quod non sit aliud in eo essentia quam suum
esse. Sua igitur essentia est suum esse. 
Tertio, quia sicut illud quod habet ignem et non est ignis, est ignitum per participationem, ita
illud quod habet esse et non est esse, est ens per participationem. Deus autem est sua essentia,
ut ostensum est. Si igitur non sit suum esse, erit ens per participationem, et non per
essentiam. Non ergo erit primum ens: quod absurdum est dicere. Est igitur Deus suum esse, et
non solum sua essentia. 
Ad primum ergo dicendum quod aliquid cui non fit additio potest intelligi dupliciter. Uno modo,
ut de ratione eius sit quod non fiat ei additio; sicut de ratione animalis irrationalis est, ut sit
sine ratione. Alio modo intelligitur aliquid cui non fit additio: sicut animal commune est sine
ratione, quia non est de ratione animalis communis ut habeat rationem; sed nec de ratione eius
est ut careat ratione. Primo igitur modo, esse sine additione, est esse divinum: secundo modo,
esse sine additione, est esse commune. 
Ad secundum dicendum quod esse dupliciter dicitur: uno modo, significat actum essendi; alio
modo, significat compositionem propositionis, quam anima adinvenit coniungens praedicatum
subiecto. Primo igitur modo accipiendo esse, non possumus scire esse Dei, sicut nec eius
essentiam: sed solum secundo modo. Scimus enim quod haec propositio quam formamus de Deo,
cum dicimus Deus est, vera est. Et hoc scimus ex eius effectibus, ut supra dictum est. 
 
ARTICULUS 5 
 
Utrum Deus sit in genere aliquo 
 
 Ad quintum sic proceditur. Videtur quod Deus sit in genere aliquo. 
1. Substantia enim est ens per se subsistens. Hoc autem maxime convenit Deo. Ergo Deus est in
genere substantiae. 
 
2. Praeterea, unumquodque mensuratur per aliquid sui generis; sicut longitudines per
longitudinem, et numeri per numerum. Sed Deus est mensura omnium substantiarum, ut patet
per Commentatorem, X Metaphys. Ergo Deus est in genere substantiae. 
Sed contra, genus est prius, secundum intellectum, eo quod in genere continetur. Sed nihil est
prius Deo, nec secundum rem, nec secundum intellectum. Ergo Deus non est in aliquo genere. 
Respondeo dicendum quod aliquid est in genere dupliciter. Uno modo, simpliciter et proprie;
sicut species, quae sub genere continentur. Alio modo, per reductionem, sicut principia et
privationes: sicut punctus et unitas reducuntur ad genus quantitatis, sicut principia; caecitas
autem, et omnis privatio, reducitur ad genus sui habitus. Neutro autem modo Deus est in
genere. 
Quod enim non possit esse species alicuius generis, tripliciter ostendi potest. Primo quidem,
quia species constituitur ex genere et differentia. Semper autem id a quo sumitur differentia
constituens speciem, se habat ad illud unde sumitur genus, sicut actus ad potentiam. Animal
enim sumitur a natura sensitiva per modum concretionis; hoc enim dicitur animal, quod
naturam sensitivam habet: rationale vero sumitur a natura intellectiva, quia rationale est quod
naturam intellectivam habet: intellectivum autem comparatur ad sensitivum, sicut actus ad
potentiam. Et similiter manifestum est in aliis. Unde, cum in Deo non adiungatur potentia
actui, impossibile est quod sit in genere tanquam species. 
Secundo, quia, cum esse Dei sit eius essentia, ut ostensum est, si Deus esset in aliquo genere,
oporteret quod genus eius esset ens: nam genus significat essentiam rei, cum praedicetur in eo
quod quid est. Ostendit autem Philosophus in III Metaphys., quod ens non potest esse genus
alicuius: omne enim genus habet differentias quae sunt extra essentiam generis; nulla autem
differentia posset inveniri, quae esset extra ens; quia non ens non potest esse differentia. Unde
relinquitur quod Deus non sit in genere. 
Tertio, quia omnia quae sunt in genere uno, communicant in quidditate vel essentia generis, quod
praedicatur de eis in eo quod quid est. Differunt autem secundum esse: non enim idem est esse
hominis et equi, nec huius hominis et illius hominis. Et sic oportet quod quaecumque sunt in
genere, differant in eis esse et quod quid est, idest essentia. In Deo autem non differt, ut
ostensum est. Unde manifestum est quod Deus non est in genere sicut species. 
Et ex hoc patet quod non habet genus, neque differentias; neque est definitio ipsius; neque
demonstratio, nisi per effectum: quia definitio est ex genere et differentia, demonstrationis
autem medium est definitio. 
Quod autem Deus non sit in genere per reductionem ut principium, manifestum est ex eo quod
principium quod reducitur in aliquod genus, non se extendit ultra genus illud: sicut punctum non
est principium nisi quantitatis continuae, et unitas quantitatis discretae. Deus autem est
principium totius esse, ut infra ostendetur. Unde non continetur in aliquo genere sicut
principium. 
Ad primum ergo dicendum quod substantiae nomen non significat hoc solum quod est per se esse:
quia hoc quod est esse, non potest per se esse genus, ut ostensum est. Sed significat essentiam
cui competit sic esse, idest per se esse: quod tamen esse non est ipsa eius essentia. Et sic patet
quod Deus non est in genere substantiae. 
Ad secundum dicendum quod obiectio illa procedit de mensura proportionata: hanc enim oportet
esse homogeneam mensurato. Deus autem non est mensura proportionata alicui. Dicitur tamen
mensura omnium, ex eo quod unumquodque tantum habet de esse, quantum ei appropinquat. 
 
 ARTICULUS 6 
 
Utrum in Deo sint aliqua accidentia 
 
 Ad sextum sic proceditur. Videtur quod in Deo sint aliqua accidentia. 
1. Substantia enim nulli est accidens, ut dicitur in I Physic. Quod ergo in uno est accidens, non
potest in alio esse substantia: sicut probatur quod calor non sit forma substantialis ignis, quia
in aliis est accidens. Sed sapientia, virtus, et huiusmodi, quae in nobis sunt accidentia, Deo
attribuuntur. Ergo et in Deo sunt accidentia. 
2. Praeterea, in quolibet genere est unum primum. Multa autem sunt genera accidentium. Si
igitur prima illorum generum non sunt in Deo, erunt multa prima extra Deum: quod est
inconveniens. 
Sed contra omne accidens in subiecto est. Deus autem non potest esse subiectum: quia forma
simplex non potest esse subiectum, ut dicit Boetius in lib. De Trin. Ergo in Deo non potest esse
accidens. 
Respondeo dicendum quod, secundum praemissa, manifeste apparet quod in Deo accidens esse non
potest. Primo quidem, quia subiectum comparatur ad accidens, sicut potentia ad actum:
subiectum enim secundum accidens est aliquo modo in actu. Esse autem in potentia, omnino
removetur a Deo, ut ex praedictis patet. 
Secundo, quia Deus est esse et, ut Boetius dicit in lib. De hebdomad., licet id quod est, aliquid
aliud possit habere adiunctum, tamen ipsum esse nihil aliud adiunctum habere potest: sicut quod
est calidum, potest habere aliquid extraneum quam calidum, ut albedinem; sed ipse calor nihil
habet praeter calorem. 
Tertio, quia omne quod est per se, prius est eo quod est per accidens. Unde, cum Deus sit
simpliciter primum ens, in eo non potest esse aliquid per accidens. Sed nec accidentia per se in
eo esse possunt, sicut risibile est per se accidens hominis. Quia huiusmodi accidentia causantur
ex principiis subiecti: in Deo autem nihil potest esse causatum, cum sit causa prima. Unde
relinquitur quod in Deo nullum sit accidens. 
Ad primum ergo dicendum quod virtus et sapientia non univoce dicuntur de Deo et de nobis, ut
infra patebit. Unde non sequitur quod accidentia sint in Deo, sicut in nobis. 
Ad secundum dicendum quod, cum substantia sit prior accidentibus, principia accidentium
reducuntur in principia substantiae sicut in priora. Quamvis Deus non sit primum contentum
in genere substantiae, sed primum extra omne genus, respectu totius esse. 
 
 ARTICULUS 7 
 
Utrum Deus sit omnino simplex 
 
 Ad septimum sic proceditur. Videtur quod Deus non sit omnino simplex. 
1. Ea enim quae sunt a Deo, imitantur ipsum; unde a primo ente sunt omnia entia, et a primo
bono sunt omnia bona. Sed in rebus quae sunt a Deo, nihil est omnino simplex. Ergo Deus non
est omnino simplex. 
 
2. Praeterea, omne quod est metius, Deo attribuendum est. Sed, apud nos, composita sunt
meliora simplicibus: sicut corpora mixta elementis, et elementa suis partibus. Ergo non est
dicendum quod Deus sit omnino simplex. 
Sed contra est quod Augustinus dicit, VI De Trin., quod Deus vere et summe simplex est. 
Respondeo dicendum quod Deum omnino esse simplicem, multipliciter potest esse manifestum. 
Primo quidem per supradicta. Cum enim in Deo non sit compositio, neque quantitativarum
partium, quia corpus non est; neque compositio formae et materiae: neque in eo sit aliud natura
et suppositum; neque aliud essentia et esse: neque in eo sit compositio generis et differentiae;
neque subiecti et accidentis: manifestum est quod Deus nullo modo compositus est, sed est omnino
simplex. 
Secundo, quia omne compositum est posterius suis componentibus, et dependens ex eis. Deus
autem est primum ens, ut supra ostensum est. 
Tertio, quia omne compositum causam habet: quae enim secundum se diversa sunt, non
conveniunt in aliquod unum, nisi per aliquam causam adunantem ipsa. Deus autem non habet
causam, ut supra ostensum est, cum sit prima causa efficiens. 
Quarto, quia in omni composito oportet esse potentiam et actum, quod in Deo non est: quia vel una
partium est actus respectu alterius; vel saltem omnes partes sunt sicut in potentia respectu
totius. 
Quinto, quia omne compositum est aliquid quod non convenit alicui suarum partium. Et quidem
in totis dissimilium partium, manifestum est: nulla enim partium hominis est homo, neque
aliqua partium pedis est pes. In totis vero similium partium, licet aliquid quod dicitur de toto,
dicatur de parte, sicut pars aeris est aer, et aquae aqua; aliquid tamen dicitur de toto, quod non
convenit alicui partium: non enim si tota aqua est bicubita, et pars eius. Sic igitur in omni
composito est aliquid quod non est ipsum. Hoc autem etsi possit dici de habente formam, quod
scilicet habeat aliquid quod non est ipsum (puta in albo est aliquid quod non pertinet ad rationem
albi): tamen in ipsa forma nihil est alienum. Unde, cum Deus sit ipsa forma, vel potius ipsum
esse, nullo modo compositus esse potest. Et hanc rationem tangit Hilarius, VII De Trin. dicens:
Deus, qui virtus est, ex infirmis non continetur: neque qui lux est, ex obscuris coaptatur. 
Ad primum ergo dicendum quod ea quae sunt a Deo, imitantur Deum sicut causata primam
causam. Est autem hoc de ratione causati, quod sit aliquo modo compositum: quia ad minus esse
eius est aliud quam quod quid est, ut infra patebit. 
Ad secundum dicendum quod apud nos composita sunt meliora simplicibus, quia perfectio
bonitatis creaturae non invenitur in uno simplici, sed in multis. Sed perfectio divinae bonitatis
invenitur in uno simplici, un infra ostendetur. 
 
ARTICULUS 8 
 
Utrum Deus in compositionem aliorum veniat 
 
 Ad octavum sic proceditur. Videtur quod Deus in compositionem aliorum veniat. 
1. Dicit enim Dionysius, 4 cap. Cael. hier.: esse omnium est, quae super esse est deitas. Sed esse
omnium intra compositionem uniuscuiusque. Ergo Deus in compositionem aliorum venit. 
2. Praeterea, Deus est forma: dicit enim Augustinus, in libro De verbis Domini, quod Verbum
Dei (quod est Deus) est forma quaedam non formata. Sed forma est pars alicuius compositi. 
Ergo Deus est pars alicuius compositi. 
3. Praeterea, quaecumque sunt et nullo modo differunt, sunt idem. Sed Deus et materia prima
sunt, et nullo modo differunt. Ergo penitus sunt idem. Sed materia prima intrat compositionem
rerum. Ergo et Deus. Probatio mediae: quaecumque differunt, aliquibus differentiis differunt,
et ita oportet ea esse composita; sed Deus et materia prima sunt omnino simplicia; ergo nullo
modo differunt. 
Sed contra est quod dicit Dionysius, 2 cap. De div. nom., quod neque tactus est eius (scilicet
Dei), neque alia quaedam ad partes commiscendi communio. Praeterea, dicitur in libro De
causis, quod causa prima regit omnes res, praeterquam commisceatur eis. 
Respondeo dicendum quod circa hoc fuerunt tres errores. Quidam enim posuerunt quod Deus
esset anima mundi, ut patet per Augustinum in lib. VII De civitate Dei: et ad hoc etiam reducitur,
quod quidam dixerunt Deum esse animam primi caeli. Alii autem dixerunt Deum esse principium
formale omnium rerum. Et haec dicitur fuisse opinio Almarianorum. Sed tertius error fuit
David de Dinando, qui stultissime posuit Deum esse materiam primam. Omnia enim haec
manifestam continent falsitatem: neque est possibile Deum aliquo modo in compositionem
alicuius venire, nec sicut principium formale, nec sicut principium materiale. 
Primo quidem, quia supra diximus Deum esse primam causam efficientem. Causa autem
efficiens cum forma rei factae non incidit in idem numero, sed solum in idem specie: homo enim
generat hominem. Materia vero cum causa efficiente non incidit in idem numero, nec in idem
specie: quia hoc est in potentia, illud vero in actu. 
Secundo, quia cum Deus sit prima causa efficiens, eius est primo et per se agere. Quod autem
venit in compositionem alicuius, non est primo et per se agens, sed magis compositum: non enim
manus agit, sed homo per manum; et ignis calefacit per calorem. Unde Deus non potest esse pars
alicuius compositi. 
Tertio, quia nulla pars compositi potest esse simpliciter prima in entibus; neque etiam materia
et forma, quae sunt primae partes compositorum. Nam materia est in potentia: potentia autem
est posterior actu simpliciter, ut ex dictis patet. Forma autem quae est pars compositi, est
forma participata: sicut autem participans est posterius eo quod est per essentiam, ita et ipsum
participatum; sicut ignis in ignitis est posterior eo quod est per essentiam. Ostensum est autem
quod Deus est primum ens simpliciter. 
Ad primum ergo dicendum quod deitas dicitur esse omnium effective et exemplariter: non autem
per essentiam. 
Ad secundum dicendum quod Verbum est forma exemplaris: non autem forma quae est pars
compositi. 
Ad tertium dicendum quod simplicia non differunt aliquibus aliis differentiis: hoc enim
compositorum est. Homo enim et equus differunt rationali et irrationali differentiis: quae
quidem differentiae non differunt amplius ab invicem aliis differentiis. Unde si fiat vis in
verbo, non proprie dicuntur differre, sed diversa esse: nam, secundum Philosophum X
Metaphys., diversum absolute dicitur, sed omne differens aliquo differt. Unde, si fiat vis in
verbo, materia prima et Deus non differunt sed sunt diversa seipsis. Unde non sequitur quod
sint idem.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page