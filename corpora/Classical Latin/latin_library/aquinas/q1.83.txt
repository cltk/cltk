St. Thomas Aquinas: Summa Theologica, Quaestio LXXXIII 
 
 
 
 
 SUMMMA THEOLOGICAE 
 
 ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO LXXXIII
 De libero arbitrio 
 
 in quatuor articulos divisa 
 
 
 
 
 

Deinde quaeritur de libero arbitrio. 
Et circa hoc quaeruntur quatuor. 
 
 Primo: utrum homo sit liberi arbitrii. 
 Secundo: quid sit liberum arbitrium, utrum sit potentia, vel actus, vel habitus. 
 Tertio: si est potentia, utrum sit appetitiva, vel cognitiva. 
 Quarto: si est appetitiva, utrum sit eadem potentia cum voluntate, vel alia. 
 
 ARTICULUS 1
 
Utrum homo sit liberi arbitrii 
 
Ad primum sic proceditur. Videtur quod homo non sit liberi arbitrii. 
1. Quicumque enim est liberi arbitrii, facit quod vult. Sed homo non facit quod vult: dicitur enim
Rom. 7,15: Non enim quod volo bonum, hoc ago; sed quod odi malum, illud facio. Ergo homo non
est liberi arbitrii. 
2. Praeterea, quicumque est liberi arbitrii, eius est velle et non velle, operari et non operari.
Sed hoc non est hominis: dicitur enim ad Rom. 9,16: Non est volentis, scilicet velle, neque
currentis, scilicet currere. Ergo homo non est liberi arbitrii. 
3. Praeterea, liberum est quod sui causa est, ut dicitur in I Metaphys. Quod ergo movetur ab
alio, non est liberum. Sed Deus movet voluntatem: dicitur enim Prov. 21,1: Cor regis in manu
Dei, et quocumque voluerit vertet illud; et Phil. 2,13: Deus est qui operatur in nobis velle et
perficere. Ergo homo non est liberi arbitrii. 
4. Praeterea, quicumque est liberi arbitrii, est dominus suorum actuum. Sed homo non est
dominus suorum actuum: quia, ut dicitur Ier. 10,23: Non est in homine via eius, nec viri est ut
dirigat gressus suos. Ergo homo non est liberi arbitrii. 
5. Praeterea, Philosophus dicit, in III Ethic.: Qualis unusquisque est, talis finis videtur ei. Sed
non est in potestate nostra aliquales esse, sed hoc nobis est a natura. Ergo naturale est nobis quod
aliquem finem sequamur. Non ergo ex libero arbitrio. 
Sed contra est quod dicitur Eccli. 15,14: Deus ab initio constituit hominem, et reliquit eum in
manu consilii sui. Glossa: idest in libertate arbitrii. 
Respondeo dicendum quod homo est liberi arbitrii: alioquin frustra essent consilia,
exhortationes, praecepta, prohibitiones, praemia et poenae. Ad cuius evidentiam, considerandum
est quod quaedam agunt absque iudicio: sicut lapis movetur deorsum; et similiter omnia
cognitione carentia. Quaedam autem agunt iudicio, sed non libero; sicut animalia bruta. Iudicat
enim ovis videns lupum, eum esse fugiendum, naturali iudicio, et non libero: quia non ex
collatione, sed ex naturali instinctu hoc iudicat. Et simile est de quolibet iudicio brutorum
animalium. Sed homo agit iudicio; quia per vim cognoscitivam iudicat aliquid esse fugiendum vel
prosequendum. Sed quia iudicium istud non est ex naturali instinctu in particulari operabili,
sed ex collatione quadam rationis; ideo agit libero iudicio, potens in diversa ferri. Ratio enim
circa contingentia habet viam ad opposita; ut patet in dialecticis syllogismis, et rhetoricis
persuasionibus. Particularia autem operabilia sunt quaedam contingentia: et ideo circa ea
iudicium rationis ad diversa se habet, et non est determinatum ad unum. Et pro tanto necesse est
quod homo sit liberi arbitrii, ex hoc ipso quod rationalis est. 
Ad primum ergo dicendum quod, sicut supra dictum est, appetitus sensitivus, etsi obediat
rationi, tamen potest in aliquo repugnare, concupiscendo contra illud quod ratio dictat. Hoc ergo
est bonum quod homo non facit cum vult, scilicet non concupiscere contra rationem, ut glossa
Augustini ibidem dicit. 
Ad secundum dicendum quod verbum illud Apostoli non sic est intelligendum quasi homo non velit
et non currat libero arbitrio: sed quia liberum arbitrium ad hoc non est sufficiens, nisi
moveatur et iuvetur a Deo. 
Ad tertium dicendum quod liberum arbitrium est causa sui motus: quia homo per liberum
arbitrium seipsum movet ad agendum. Non tamen hoc est de necessitate libertatis, quod sit
prima causa sui id quod liberum est: sicut nec ad hoc quod aliquid sit causa alterius, requiritur
quod sit prima causa eius. Deus igitur est prima causa movens et naturales causas et
voluntarias. Et sicut naturalibus causis, movendo eas, non aufert quin actus earum sint
naturales; ita movendo causas voluntarias, non aufert quin actiones earum sint voluntariae, sed
potius hoc in eis facit; operatur enim in unoquoque secundum eius proprietatem. 
Ad quartum dicendum quod dicitur non esse in homine via eius, quantum ad executiones
electionum, in quibus homo impediri potest, velit nolit. Electiones autem ipsae sunt in nobis:
supposito tamen divino auxilio. 
Ad quintum dicendum quod quaIitas hominis est duplex: una naturalis, et alia superveniens.
Naturalis autem qualitas accipi potest vel circa partem intellectivam; vel circa corpus et
virtutes corpori annexas. Ex eo igitur quod homo est aliqualis qualitate naturali quae attenditur
secundum intellectivam partem, naturaliter homo appetit ultimum finem, scilicet beatitudinem.
Qui quidem appetitus naturalis est, et non subiacet libero arbitrio, ut ex supradictis patet. Ex
parte vero corporis et virtutum corpori annexarum, potest esse homo aliqualis naturali
qualitate, secundum quod est talis complexionis, vel talis dispositionis, ex quacumque
impressione corporearum causarum: quae non possunt in intellectivam partem imprimere, eo
quod non est alicuius corporis actus. Sic igitur qualis unusquisque est secundum corpoream
qualitatem, talis finis videtur ei: quia ex huiusmodi dispositione homo inclinatur ad eligendum
aliquid vel repudiandum. Sed istae inclinationes subiacent iudicio rationis, cui obedit inferior
appetitus, ut dictum est. Unde per hoc libertati arbitrii non praeiudicatur. 
Qualitates autem supervenientes sunt sicut habitus et passiones, secundum quae aliquis magis
inclinatur in unum quam in alterum. Tamen istae etiam inclinationes subiacent iudicio rationis.
Et huiusmodi etiam qualitates ei subiacent, inquantum in nobis est tales qualitates acquirere,
vel causaliter vel dispositive, vel a nobis excludere. Et sic nihil est quod libertati arbitrii
repugnet. 
 ARTICULUS 2
 
Utrum liberum arbitrium sit potentia 
 
Ad secundum sic proceditur. Videtur quod liberum arbitrium non sit potentia. 
1. Arbitrium enim liberum nihil est aliud quam liberum iudicium. Iudicium autem non nominat
potentiam, sed actum. Ergo liberum arbitrium non est potentia. 
2. Praeterea, liberum arbitrium dicitur esse facultas voluntatis et rationis. Facultas autem
nominat facilitatem potestatis, quae quidem est per habitum. Ergo liberum arbitrium est
habitus. Bernardus etiam dicit quod liberum arbitrium est habitus animae liber sui. Non ergo
est potentia. 
3. Praeterea, nulla potentia naturalis tollitur per peccatum. Sed liberum arbitrium tollitur
per peccatum: Augustinus enim dicit quod homo male utens libero arbitrio, et se perdit et
ipsum. Ergo liberum arbitrium non est potentia. 
Sed contra est quod nihil est subiectum habitus, ut videtur, nisi potentia. Sed liberum
arbitrium est subiectum gratiae; qua sibi assistente, bonum eligit. Ergo liberum arbitrium est
potentia. 
Respondeo dicendum quod, quamvis liberum arbitrium nominet quendam actum secundum
propriam significationem vocabuli; secundum tamen communem usum loquendi, liberum
arbitrium dicimus id quod est huius actus principium, scilicet quo homo libere iudicat.
Principium autem actus in nobis est et potentia et habitus: dicimur enim aliquid cognoscere et
per scientiam, et per intellectivam potentiam. Oportet ergo quod liberum arbitrium vel sit
potentia, vel sit habitus, vel sit potentia cum aliquo habitu. 
Quod autem non sit habitus, neque potentia cum habitu, manifeste apparet ex duobus. Primo
quidem, quia si est habitus, oportet quod sit habitus naturalis: hoc enim est naturale homini,
quod sit liberi arbitrii. Nullus autem habitus naturalis adest nobis ad ea quae subsunt libero
arbitrio; quia ad ea respectu quorum habemus habitus naturales, naturaliter inclinamur, sicut
ad assentiendum primis principiis; ea autem ad quae naturaliter inclinamur, non subsunt libero
arbitrio, sicut dictum est de appetitu beatitudinis. Unde contra propriam rationem liberi
arbitrii est, quod sit habitus naturalis. Contra naturalitatem autem eius est, quod sit habitus
non naturalis. Et sic relinquitur quod nullo modo sit habitus. Secundo hoc apparet, quia habitus
dicuntur secundum quos nos habemus ad passiones vel ad actus bene vel male, ut dicitur in II
Ethic.: nam per temperantiam bene nos habemus ad concupiscentias, per intemperantiam autem
male; per scientiam etiam bene nos habemus ad actum intellectus, dum verum cognoscimus, per
habitum autem contrarium male. Liberum autem arbitrium indifferenter se habet ad bene
eligendum vel male. Unde impossibile est quod liberum arbitrium sit habitus. Relinquitur ergo
quod sit potentia. 
Ad primum ergo dicendum quod consuetum est potentiam significari nomine actus. Et sic per
hunc actum qui est liberum iudicium, nominatur potentia quae est huius actus principium.
Alioquin, si liberum arbitrium nominaret actum, non semper maneret in homine. 
Ad secundum dicendum quod facultas nominat quandoque potestatem expeditam ad operandum. Et
sic facultas ponitur in definitione liberi arbitrii. Bernardus autem accipit habitum non
secundum quod dividitur contra potentiam, sed secundum quod significat habitudinem quandam,
qua aliquo modo se aliquis habet ad actum. Quod quidem est tam per potentiam quam per habitum:
nam per potentiam homo se habet ut potens operari, per habitum autem ut aptus ad operandum
bene vel male. 
Ad tertium dicendum quod homo peccando liberum arbitrium dicitur perdidisse, non quantum ad
libertatem naturalem, quae est a coactione; sed quantum ad libertatem quae est a culpa et a
miseria. De qua infra in tractatu Moralium dicetur, in secunda parte huius operis. 
 ARTICULUS 3
 
Utrum liberum arbitrium sit potentia appetitiva 
 
Ad tertium sic proceditur. Videtur quod liberum arbitrium non sit potentia appetitiva, sed
cognitiva. 
1. Dicit enim Damascenus quod cum rationali confestim comitatur liberum arbitrium. Sed ratio
est potentia cognitiva. Ergo liberum arbitrium est potentia cognitiva. 
2. Praeterea, liberum arbitrium dicitur quasi liberum iudicium. Sed iudicare est actus
cognitivae virtutis. Ergo liberum arbitrium est cognitiva potentia. 
3. Praeterea, ad liberum arbitrium praecipue pertinet electio. Sed electio videtur ad
cognitionem pertinere: quia electio importat quandam comparationem unius ad alterum, quod est
proprium cognitivae virtutis. Ergo liberum arbitrium est potentia cognitiva. 
Sed contra est quod Philosophus dicit, in III Ethic., quod electio est desiderium eorum quae sunt
in nobis. Sed desiderium est actus appetitivae virtutis. Ergo et electio. Liberum autem
arbitrium est secundum quod eligimus. Ergo liberum arbitrium est virtus appetitiva. 
Respondeo dicendum quod proprium liberi arbitrii est electio: ex hoc enim liberi arbitrii esse
dicimur; quod possumus unum recipere, alio recusato, quod est eligere. Et ideo naturam liberi
arbitrii ex electione considerare oportet. Ad electionem autem concurrit aliquid ex parte
cognitivae virtutis, et aliquid ex parte appetitivae: ex parte quidem cognitivae, requiritur
consilium, per quod diiudicatur quid sit alteri praeferendum; ex parte autem appetitivae,
requiritur quod appetendo acceptetur id quod per consilium diiudicatur. Et ideo Aristoteles in VI
Ethic. sub dubio derelinquit utrum principalius pertineat electio ad vim appetitivam, vel ad vim
cognitivam: dicit enim quod electio vel est intellectus appetitivus, vel appetitus intellectivus.
Sed in III Ethic. in hoc magis declinat quod sit appetitus intellectivus, nominans electionem
desiderium consiliabile. Et huius ratio est, quia proprium obiectum electionis est illud quod est
ad finem: hoc autem, inquantum huiusmodi, habet rationem boni quod dicitur utile: unde cum
bonum, inquantum huiusmodi, sit obiectum appetitus, sequitur quod electio sit principaliter
actus appetitivae virtutis. Et sic liberum arbitrium est appetitiva potentia. 
Ad primum ergo dicendum quod potentiae appetitivae concomitantur apprehensivas. Et secundum
hoc dicit Damascenus quod cum rationali confestim comitatur liberum arbitrium. 
Ad secundum dicendum quod iudicium est quasi conclusio et determinatio consilii. Determinatur
autem consilium, primo quidem per sententiam rationis, et secundo per acceptationem
appetitus: unde Philosophus dicit, in III Ethic., quod ex consiliari iudicantes desideramus
secundum consilium. Et hoc modo ipsa electio dicitur quoddam iudicium, a quo nominatur
liberum arbitrium. 
Ad tertium dicendum quod ista collatio quae importatur in nomine electionis, pertinet ad
consilium praecedens, quod est rationis. Appetitus enim, quamvis non sit collativus, tamen
inquantum a vi cognitiva conferente movetur, habet quandam collationis similitudinem, dum
unum alteri praeoptat. 
 ARTICULUS 4
 
Utrum liberum arbitrium sit alia potentia a voluntate 
 
Ad quartum sic proceditur. Videtur quod liberum arbitrium sit alia potentia a voluntate. 
1. Dicit enim Damascenus, in libro II, quod aliud est thelesis, aliud vero bulesis: thelesis autem
est voluntas; bulesis autem videtur arbitrium liberum, quia bulesis, secundum ipsum, est
voluntas quae est circa aliquid quasi unius per comparationem ad alterum. Ergo videtur quod
liberum arbitrium sit alia potentia a voluntate. 
2. Praeterea, potentiae cognoscuntur per actus. Sed electio, quae est actus liberi arbitrii, est
aliud a voluntate, ut dicitur in III Ethic.: quia voluntas est de fine, electio autem de iis quae sunt
ad finem. Ergo liberum arbitrium est alia potentia a voluntate. 
3. Praeterea, voluntas est appetitus intellectivus. Sed ex parte intellectus sunt duae potentiae,
scilicet agens et possibilis. Ergo etiam ex parte appetitus intellectivi debet esse alia potentia
praeter voluntatem. Et haec non videtur esse nisi liberum arbitrium. Ergo liberum arbitrium
est alia potentia praeter voluntatem. 
Sed contra est quod Damascenus dicit, in III libro, quod liberum arbitrium nihil aliud est quam
voluntas. 
Respondeo dicendum quod potentias appetitivas oportet esse proportionatas potentiis
apprehensivis, ut supra dictum est. Sicut autem ex parte apprehensionis intellectivae se habent
intellectus et ratio, ita ex parte appetitus intellectivi se habent voluntas et liberum arbitrium,
quod nihil aliud est quam vis electiva. Et hoc patet ex habitudine obiectorum et actuum. Nam
intelligere importat simplicem acceptionem alicuius rei: unde intelligi dicuntur proprie
principia, quae sine collatione per seipsa cognoscuntur. Ratiocinari autem proprie est devenire
ex uno in cognitionem alterius: unde proprie de conclusionibus ratiocinamur, quae ex principiis
innotescunt. Similiter ex parte appetitus, velle importat simplicem appetitum alicuius rei:
unde voluntas dicitur esse de fine, qui propter se appetitur. Eligere autem est appetere aliquid
propter alterum consequendum: unde proprie est eorum quae sunt ad finem. Sicut autem se habet
in cognitivis principium ad conclusionem, cui propter principia assentimus; ita in appetitivis
se habet finis ad ea quae sunt ad finem, quae propter finem appetuntur. Unde manifestum est
quod sicut se habet intellectus ad rationem, ita se habet voluntas ad vim electivam, idest ad
liberum arbitrium. Ostensum est autem supra quod eiusdem potentiae est intelligere et
ratiocinari, sicut eiusdem virtutis est quiescere et moveri. Unde etiam eiusdem potentiae est
velle et eligere. Et propter hoc voluntas et liberum arbitrium non sunt duae potentiae, sed una. 
Ad primum ergo dicendum quod bulesis distinguitur a thelesi, non propter diversitatem
potentiarum, sed propter differentiam actuum. 
Ad secundum dicendum quod electio et voluntas, idest ipsum velle, sunt diversi actus: sed tamen
pertinent ad unam potentiam, sicut etiam intelligere et ratiocinari, ut dictum est. 
Ad tertium dicendum quod intellectus comparatur ad voluntatem ut movens. Et ideo non oportet
in voluntate distinguere agens et possibile.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page