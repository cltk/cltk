St. Thomas Aquinas: Summa Theologica, Quaestio LXXXVII 
 
 
 
 
 SUMMMA THEOLOGICAE 
 
 ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO LXXXVII
 Quomodo anima intellectiva seipsam, 
et ea quae sunt in ipsa, cognoscat 
 
 in quatuor articulos divisa 
 
 
 
 
 

Deinde considerandum est quomodo anima intellectiva cognoscat seipsam, et ea quae in se sunt. 
Et circa hoc quaeruntur quatuor. 
 
 Primo: utrum cognoscat seipsam per suam essentiam. 
 Secundo: quomodo cognoscat habitus in se existentes. 
 Tertio: quomodo intellectus cognoscat proprium actum. 
 Quarto: quomodo cognoscat actum voluntatis. 
 
 ARTICULUS 1
 
Utrum anima intellectiva seipsam cognoscat per suam essentiam 
 
Ad primum sic proceditur. Videtur quod anima intellectiva seipsam cognoscat per suam
essentiam. 
1. Dicit enim Augustinus, IX De Trin., quod mens seipsam novit per seipsam, quoniam est
incorporea. 
2. Praeterea, angelus et anima humana conveniunt in genere intellectualis substantiae. Sed
angelus intelligit seipsum per essentiam suam. Ergo et anima humana. 
3. Praeterea, in his quae sunt sine materia, idem est intellectus et quod intelligitur, ut dicitur
III De anima. Sed mens humana est sine materia: non enim est actus corporis alicuius, ut supra
dictum est. Ergo in mente humana est idem intellectus et quod intelligitur. Ergo intelligit se per
essentiam suam. 
Sed contra est quod dicitur in III De anima quod intellectus intelligit seipsum sicut et alia. Sed
alia non intelligit per essentias eorum, sed per eorum similitudines. Ergo neque se intelligit per
essentiam suam. 
Respondeo dicendum quod unumquodque cognoscibile est secundum quod est in actu, et non
secundum quod est in potentia, ut dicitur in IX Metaphys.: sic enim aliquid est ens et verum,
quod sub cognitione cadit, prout actu est. Et hoc quidem manifeste apparet in rebus sensibilibus:
non enim visus percipit coloratum in potentia, sed solum coloratum in actu. Et similiter
intellectus manifestum est quod, inquantum est cognoscitivus rerum materialium, non cognoscit
nisi quod est actu: et inde est quod non cognoscit materiam primam nisi secundum proportionem
ad formam, ut dicitur in I Physic. Unde et in substantiis immaterialibus, secundum quod
unaquaeque earum se habet ad hoc quod sit in actu per essentiam suam, ita se habet ad hoc quod
sit per suam essentiam intelligibilis. 
Essentia igitur Dei, quae est actus purus et perfectus, est simpliciter et perfecte secundum
seipsam intelligibilis. Unde Deus per suam essentiam non solum seipsum, sed etiam omnia
intelligit. Angeli autem essentia est quidem in genere intelligibilium ut actus, non tamen ut
actus purus neque completus. Unde eius intelligere non completur per essentiam suam: etsi
enim per essentiam suam se intelligat angelus, tamen non omnia potest per essentiam suam
cognoscere, sed cognoscit alia a se per eorum similitudines. Intellectus autem humanus se habet
in genere rerum intelligibilium ut ens in potentia tantum, sicut et materia prima se habet in
genere rerum sensibilium: unde possibilis nominatur. Sic igitur in sua essentia consideratus,
se habet ut potentia intelligens. Unde ex seipso habet virtutem ut intelligat, non autem ut
intelligatur, nisi secundum id quod fit actu. Sic enim etiam Platonici posuerunt ordinem entium
intelligibilium supra ordinem intellectuum: quia intellectus non intelligit nisi per
participationem intelligibilis; participans autem est infra participatum, secundum eos. 
Si igitur intellectus humanus fieret actu per participationem formarum intelligibilium
separatarum, ut Platonici posuerunt per huiusmodi participationem rerum incorporearum
intellectus humanus seipsum intelligeret. Sed quia connaturale est intellectui nostro, secundum
statum praesentis vitae, quod ad materialia et sensibilia respiciat, sicut supra dictum est;
consequens est ut sic seipsum intelligat intellectus noster, secundum quod fit actu per species a
sensibilibus abstractas per lumen intellectus agentis, quod est actus ipsorum intelligibilium, et
eis mediantibus intellectus possibilis. Non ergo per essentiam suam, sed per actum suum se
cognoscit intellectus noster. 
Et hoc dupliciter. Uno quidem modo, particulariter, secundum quod Socrates vel Plato percipit
se habere animam intellectivam, ex hoc quod percipit se intelligere. Alio modo, in universali,
secundum quod naturam humanae mentis ex actu intellectus consideramus. Sed verum est quod
iudicium et efficacia huius cognitionis per quam naturam animae cognoscimus, competit nobis
secundum derivationem luminis intellectus nostri a veritate divina, in qua rationes omnium
rerum continentur, sicut supra dictum est. Unde et Augustinus dicit, in IX De Trin.: Intuemur
inviolabilem veritatem, ex qua perfecte, quantum possumus, definimus non qualis sit
uniuscuiusque hominis mens, sed qualis esse sempiternis rationibus debeat. Est autem
differentia inter has duas cognitiones. Nam ad primam cognitionem de mente habendam, sufficit
ipsa mentis praesentia, quae est principius actus ex quo mens percipit seipsam. Et ideo dicitur
se cognoscere per suam praesentiam. Sed ad secundam cognitionem de mente habendam, non
sufficit eius praesentia, sed requiritur diligens et subtilis inquisitio. Unde et multi naturam
animae ignorant, et multi etiam circa naturam animae erraverunt. Propter quod Augustinus
dicit, X De Trin., de tali inquisitione mentis: Non velut absentem se quaerat mens cernere; sed
praesentem quaerat discernere, idest cognoscere differentiam suam ab aliis rebus, quod est
cognoscere quidditatem et naturam suam. 
Ad primum ergo dicendum quod mens seipsam per seipsam novit, quia tandem in sui ipsius
cognitionem pervenit, licet per suum actum: ipsa enim est quae cognoscitur, quia ipsa seipsam
amat, ut ibidem subditur. Potest enim aliquid dici per se notum dupliciter: vel quia per nihil
aliud in eius notitiam devenitur, sicut dicuntur prima principia per se nota; vel quia non sunt
cognoscibilia per accidens, sicut color est per se visibilis, substantia autem per accidens. 
Ad secundum dicendum quod essentia angeli est sicut actus in genere intelligibilium, et ideo se
habet et ut intellectus, et ut intellectum. Unde angelus suam essentiam per seipsum apprehendit.
Non autem intellectus humanus, qui vel est omnino in potentia respectu intelligibilium, sicut
intellectus possibilis; vel est actus intelligibilium quae abstrahuntur a phantasmatibus, sicut
intellectus agens. 
Ad tertium dicendum quod verbum illud Philosophi universaliter verum est in omni intellectu.
Sicut enim sensus in actu est sensibile, propter similitudinem sensibilis, quae est forma sensus
in actu; ita intellectus in actu est intellectum in actu, propter similitudinem rei intellectae,
quae est forma intellectus in actu. Et ideo intellectus humanus, qui fit in actu per speciem rei
intellectae, per eandem speciem intelligitur, sicut per formam suam. Idem autem est dicere
quod in his quae sunt sine materia, idem est intellectus et quod intelligitur, ac si diceretur quod
in his quae sunt intellecta in actu, idem est intellectus et quod intelligitur: per hoc enim aliquid
est intellectum in actu, quod est sine materia. Sed in hoc est differentia, quia quorundam
essentiae sunt sine materia, sicut substantiae separatae quas angelos dicimus, quarum
unaquaeque et est intellecta et est intelligens: sed quaedam res sunt quarum essentiae non sunt
sine materia, sed solum similitudines ab eis abstractae. Unde et Commentator dicit, in III De
anima, quod propositio inducta non habet veritatem nisi in substantiis separatis: verificatur
enim quodammodo in eis quod non verificatur in aliis, ut dictum est. 
 ARTICULUS 2
 
Utrum intellectus noster cognoscat habitus animae per essentiam eorum 
 
Ad secundum sic proceditur. Videtur quod intellectus noster cognoscat habitus animae per
essentiam eorum. 
1. Dicit enim Augustinus, XIII De Trin.: Non sic videtur fides in corde in quo est, sicut anima
alterius hominis ex motibus corporis videtur; sed eam tenet certissima scientia, clamatque
conscientia. Et eadem ratio est de aliis habitibus animae. Ergo habitus animae non cognoscuntur
per actus, sed per seipsos. 
2. Praeterea, res materiales, quae sunt extra animam, cognoscuntur per hoc quod similitudines
earum sunt praesentialiter in anima; et ideo dicuntur per suas similitudines cognosci. Sed
habitus animae praesentialiter per suam essentiam sunt in anima. Ergo per suam essentiam
cognoscuntur. 
3. Praeterea, propter quod unumquodque tale, et illud magis. Sed res aliae cognoscuntur ab
anima propter habitus et species intelligibiles. Ergo ista magis per seipsa ab anima
cognoscuntur. 
Sed contra, habitus sunt principia actuum, sicut et potentiae. Sed sicut dicitur II De anima,
priores potentiis, secundum rationem, actus et operationes sunt. Ergo eadem ratione sunt
priores habitibus. Et ita habitus per actus cognoscuntur, sicut et potentiae. 
Respondeo dicendum quod habitus quodammodo est medium inter potentiam puram et purum
actum. Iam autem dictum est quod nihil cognoscitur nisi secundum quod est actu. Sic ergo
inquantum habitus deficit ab actu perfecto, deficit ab hoc, ut non sit per seipsum cognoscibilis,
sed necesse est quod per actum suum cognoscatur: sive dum aliquis percipit se habere habitum,
per hoc quod percipit se producere actum proprium habitus; sive dum aliquis inquirit naturam
et rationem habitus, ex consideratione actus. Et prima quidem cognitio habitus fit per ipsam
praesentiam habitus: quia ex hoc ipso quod est praesens, actum causat, in quo statim percipitur.
Secunda autem cognitio habitus fit per studiosam inquisitionem, sicut supra dictum est de
mente. 
Ad primum ergo dicendum quod, etsi fides non cognoscatur per exteriores corporis motus,
percipitur tamen etiam ab eo in quo est, per interiorem actum cordis. Nullus enim fidem se
habere scit, nisi per hoc quod se credere percipit. 
Ad secundum dicendum quod habitus sunt praesentes in intellectu nostro, non sicut obiecta
intellectus (quia obiectum intellectus nostri, secundum statum praesentis vitae, est natura rei
materialis, ut supra dictum est); sed sunt praesentes in intellectu ut quibus intellectus
intelligit. 
Ad tertium dicendum quod, cum dicitur, Propter quod unumquodque, illud magis, veritatem
habet, si intelligatur in his quae sunt unius ordinis, puta in uno genere causae: puta si dicatur
quod sanitas est propter vitam, sequitur quod vita sit magis desiderabilis. Si autem accipiantur
ea quae sunt diversorum ordinum, non habet veritatem: ut si dicatur quod sanitas est propter
medicinam, non ideo sequitur quod medicina sit magis desiderabilis, quia sanitas est in ordine
finium, medicina autem in ordine causarum efficientium. Sic igitur si accipiamus duo, quorum
utrumque sit per se in ordine obiectorum cognitionis; illud propter quod aliud cognoscitur, erit
magis notum, sicut principia conclusionibus. Sed habitus non est de ordine obiectorum,
inquantum est habitus; nec propter habitum aliqua cognoscuntur sicut propter obiectum
cognitum, sed sicut propter dispositionem vel formam qua cognoscens cognoscit: et ideo ratio non
sequitur. 
 ARTICULUS 3
 
Utrum intellectus cognoscat proprium actum 
 
Ad tertium sic proceditur. Videtur quod intellectus non cognoscat proprium actum. 
1. Illud enim proprie cognoscitur, quod est obiectum cognoscitivae virtutis. Sed actus differt ab
obiecto. Ergo intellectus non cognoscit suum actum. 
2. Praeterea, quidquid cognoscitur, aliquo actu cognoscitur. Si igitur intellectus cognoscit actum
suum, aliquo actu cognoscit illum; et iterum illum actum alio actu. Erit ergo procedere in
infinitum: quod videtur impossibile. 
3. Praeterea, sicut se habet sensus ad actum suum, ita et intellectus. Sed sensus proprius non
sentit actum suum, sed hoc pertinet ad sensum communem, ut dicitur in libro De anima. Ergo
neque intellectus intelligit actum suum. 
Sed contra est quod Augustinus dicit, X De Trin.: Intelligo me intelligere. 
Respondeo dicendum quod, sicut iam dictum est, unumquodque cognoscitur secundum quod est
actu. Ultima autem perfectio intellectus est eius operatio: non enim est sicut actio tendens in
alterum, quae sit perfectio operati, sicut aedificatio aedificati; sed manet in operante ut
perfectio et actus eius, ut dicitur in IX Metaphys. Hoc igitur est primum quod de intellectu
intelligitur, scilicet ipsum eius intelligere. 
Sed circa hoc diversi intellectus diversimode se habent. Est enim aliquis intellectus, scilicet
divinus, qui est ipsum suum intelligere. Et sic in Deo idem est quod intelligat se intelligere, et
quod intelligat suam essentiam: quia sua essentia est suum intelligere. Est autem alius
intellectus, scilicet angelicus, qui non est suum intelligere, sicut supra dictum est, sed tamen
primum obiectum sui intelligere est eius essentia. Unde etsi aliud sit in angelo, secundum
rationem, quod intelligat se intelligere, et quod intelligat suam essentiam, tamen simul et uno
actu utrumque intelligit: quia hoc quod est intelligere suam essentiam, est propria perfectio
suae essentiae; simul autem et uno actu intelligitur res cum sua perfectione. Est autem alius
intellectus, scilicet humanus, qui nec est suum intelligere, nec sui intelligere est obiectum
primum ipsa eius essentia, sed aliquid extrinsecum, scilicet natura materialis rei. Et ideo id
quod primo cognoscitur ab intellectu humano, est huiusmodi obiectum; et secundario cognoscitur
ipse actus quo cognoscitur obiectum; et per actum cognoscitur ipse intellectus, cuius est
perfectio ipsum intelligere. Et ideo Philosophus dicit quod obiecta praecognoscuntur actibus, et
actus potentiis. 
Ad primum ergo dicendum quod obiectum intellectus est commune quoddam, scilicet ens et
verum, sub quo comprehenditur etiam ipse actus intelligendi. Unde intellectus potest suum
actum intelligere. Sed non primo: quia nec primum obiectum intellectus nostri, secundum
praesentem statum, est quodlibet ens et verum; sed ens et verum consideratum in rebus
materialibus, ut dictum est; ex quibus in cognitionem omnium aliorum devenit. 
Ad secundum dicendum quod ipsum intelligere humanum non est actus et perfectio naturae
intellectae materialis, ut sic possit uno actu intelligi natura rei materialis et ipsum intelligere,
sicut uno actu intelligitur res cum sua perfectione. Unde alius est actus quo intellectus intelligit
lapidem, et alius est actus quo intelligit se intelligere lapidem, et sic inde. Nec est inconveniens
in intellectu esse infinitum in potentia, ut supra dictum est. 
Ad tertium dicendum quod sensus proprius sentit secundum immutationem materialis organi a
sensibili exteriori. Non est autem possibile quod aliquid materiale immutet seipsum; sed unum
immutatur ab alio. Et ideo actus sensus proprii percipitur per sensum communem. Sed
intellectus non intelligit per materialem immutationem organi: et ideo non est simile. 
 ARTICULUS 4
 
Utrum intellectus intelligat actum voluntatis 
 
Ad quartum sic proceditur. Videtur quod intellectus non intelligat actum voluntatis. 
1. Nihil enim cognoscitur ab intellectu, nisi sit aliquo modo praesens in intellectu. Sed actus
voluntatis non est praesens in intellectu: cum sint diversae potentiae. Ergo actus voluntatis non
cognoscitur ab intellectu. 
2. Praeterea, actus habet speciem ab obiecto. Sed obiectum voluntatis differt ab obiecto
intellectus. Ergo et actus voluntatis speciem habet diversam ab obiecto intellectus. Non ergo
cognoscitur ab intellectu. 
3. Praeterea, Augustinus, in libro X Confess., attribuit affectionibus animae quod cognoscuntur
neque per imagines, sicut corpora; neque per praesentiam, sicut artes; sed per quasdam
notiones. Non videtur autem quod possint esse aliae notiones rerum in anima, nisi vel essentiae
rerum cognitarum, vel earum similitudines. Ergo impossibile videtur quod intellectus cognoscat
affectiones animae, quae sunt actus voluntatis. 
Sed contra est quod Augustinus dicit, X De Trin.: Intelligo me velle. 
Respondeo dicendum quod, sicut supra dictum est, actus voluntatis nihil aliud est quam
inclinatio quaedam consequens formam intellectam, sicut appetitus naturalis est inclinatio
consequens formam naturalem. Inclinatio autem cuiuslibet rei est in ipsa re per modum eius.
Unde inclinatio naturalis est naturaliter in re naturali; et inclinatio quae est appetitus
sensibilis, est sensibiliter in sentiente; et similiter inclinatio intelligibilis, quae est actus
voluntatis, est intelligibiliter in intelligente, sicut in principio et in proprio subiecto. Unde et
Philosophus hoc modo loquendi utitur in III De anima, quod voluntas in ratione est. Quod autem
intelligibiliter est in aliquo intelligente, consequens est ut ab eo intelligatur. Unde actus
voluntatis intelligitur ab intellectu, et inquantum aliquis percipit se velle; et inquantum aliquis
cognoscit naturam huius actus, et per consequens naturam eius principii, quod est habitus vel
potentia. 
Ad primum ergo dicendum quod ratio illa procederet, si voluntas et intellectus, sicut sunt
diversae potentiae, ita etiam subiecto differrent: sic enim quod est in voluntate, esset absens ab
intellectu. Nunc autem, cum utrumque radicetur in una substantia animae, et unum sit
quodammodo principium alterius, consequens est ut quod est in voluntate, sit etiam quodammodo
in intellectu. 
Ad secundum dicendum quod bonum et verum, quae sunt obiecta voluntatis et intellectus,
differunt quidem ratione, verumtamen unum eorum continetur sub alio, ut supra dictum est:
nam verum est quoddam bonum, et bonum est quoddam verum. Et ideo quae sunt voluntatis cadunt
sub intellectu; et quae sunt intellectus possunt cadere sub voluntate. 
Ad tertium dicendum quod affectus animae non sunt in intellectu neque per similitudinem
tantum, sicut corpora; neque per praesentiam ut in subiecto, sicut artes; sed sicut principiatum
in principio, in quo habetur notio principiati. Et ideo Augustinus dicit affectus animae esse in
memoria per quasdam notiones.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page