St. Thomas Aquinas: Summa Theologica, Quaestio LXXXI 
 
 
 
 
 SUMMMA THEOLOGICAE 
 
 ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO LXXXI 
 
De sensualitate 
 
in tres articulos divisa 
 
 
 
 
 

Deinde considerandum est de sensualitate. 
Circa quam quaeruntur tria. 
 
 Primo: utrum sensualitas sit vis appetitiva tantum. 
 Secundo: utrum dividatur sensualitas in irascibilem et concupiscibilem, sicut in
diversas potentias. 
 Tertio: utrum irascibilis et concupiscibilis obediant rationi. 
 
 ARTICULUS 1 
 
Utrum sensualitas solum sit appetitiva 
 
Ad primum sic proceditur. Videtur quod sensualitas non solum sit appetitiva, sed etiam
cognitiva. 
1. Dicit enim Augustinus, XII De Trin., quod sensualis animae motus, qui in corporis sensus
intenditur, nobis pecoribusque communis est. Sed corporis sensus sub vi cognitiva continentur.
Ergo sensualitas est vis cognitiva. 
2. Praeterea, quae cadunt sub una divisione, videntur esse unius generis. Sed Augustinus, in XII
De Trin., dividit sensualitatem contra rationem superiorem et inferiorem; quae ad cognitionem
pertinent. Ergo sensualitas etiam est vis cognitiva. 
3. Praeterea, sensualitas in tentatione hominis tenet locum serpentis. Sed serpens in tentatione
primorum parentum se habuit ut nuntians et propones peccatum; quod est vis cognitivae. Ergo
sensualitas est vis cognitiva. 
Sed contra est quod sensualitas definitur esse appetitus rerum ad corpus pertinentium. 
Respondeo dicendum quod nomen sensualitatis sumptum videtur a sensuali motu, de quo
Augustinus loquitur XII De Trin., sicut ab actu sumitur nomen potentiae, ut a visione visus.
Motus autem sensualis est appetitus apprehensionem sensitivam consequens. Actus enim
apprehensivae virtutis non ita proprie dicitur motus, sicut actio appetitus: nam operatio
virtutis apprehensivae perficitur in hoc, quod res apprehensae sunt in apprehendente; operatio
autem virtutis appetitivae perficitur in hoc, quod appetens inclinatur in rem appetibilem. Et
ideo operatio apprehensivae virtutis assimilatur quieti: operatio autem virtutis appetitivae
magis assimilatur motui. Unde per sensualem motum intelligitur operatio appetitivae virtutis.
Et sic sensualitas est nomen appetitus sensitivi. 
Ad primum ergo dicendum quod per hoc quod dicit Augustinus quod sensualis animae motus
intenditur in corporis sensus, non datur intelligi quod corporis sensus sub sensualitate
comprehendantur: sed magis quod motus sensualitatis sit inclinatio quaedam ad sensus corporis,
dum scilicet appetimus ea quae per corporis sensus apprehenduntur. Et sic corporis sensus
pertinent ad sensualitatem quasi praeambuli. 
Ad secundum dicendum quod sensualitas dividitur contra rationem superiorem et inferiorem,
inquantum communicant in actu motionis: vis enim cognitiva, ad quam pertinet ratio superior et
inferior, est motiva, sicut et appetitiva, ad quam pertinet sensualitas. 
Ad tertium dicendum quod serpens non solum ostendit et proposuit peccatum, sed etiam
inclinavit in effectum peccati. Et quantum ad hoc, sensualitas per serpentem significatur. 
 ARTICULUS 2 
 
Utrum appetitus sensitivus distinguatur in irascibilem et concupiscibilem, 
sicut in potentias diversas 
 
Ad secundum sic proceditur. Videtur quod appetitus sensitivus non distinguatur in irascibilem et
concupiscibilem, sicut in potentias diversas. 
1. Eadem enim potentia animae est unius contrarietatis, ut visus albi et nigri, ut dicitur in II De
anima. Sed conveniens et nocivum sunt contraria. Cum ergo concupiscibilis respiciat
conveniens, irascibilis vero nocivum, videtur quod eadem potentia animae sit irascibilis et
concupiscibilis. 
2. Praeterea, appetitus sensitivus non est nisi convenientium secundum sensum. Sed conveniens
secundum sensum est obiectum concupiscibilis. Ergo nullus appetitus sensitivus est a
concupiscibili differens. 
3. Praeterea, odium est in irascibili: dicit enim Hieronymus, super Mt. 13,33. Possideamus in
irascibili odium vitiorum. Sed odium, cum contrarietur amori, est in concupiscibili. Ergo
eadem vis est concupiscibilis et irascibilis. 
Sed contra est quod Gregorius Nyssenus et Damascenus ponunt duas vires, irascibilem et
concupiscibilem, partes appetitus sensitivi. 
Respondeo dicendum quod appetitus sensitivus est una vis in genere, quae sensualitas dicitur;
sed dividitur in duas potentias, quae sunt species appetitus sensitivi, scilicet in irascibilem et
concupiscibilem. Ad cuius evidentiam, considerari oportet quod in rebus naturalibus
corruptibilibus, non solum oportet esse inclinationem ad consequendum convenientia et
refugiendum nociva; sed etiam ad resistendum corrumpentibus et contrariis, quae
convenientibus impedimentum praebent et ingerunt nocumenta. Sicut ignis habet naturalem
inclinationem non solum ut recedat ab inferiori loco, qui sibi non convenit, et tendat in locum
superiorem sibi convenientem; sed etiam quod resistat corrumpentibus et impedientibus. Quia
igitur appetitus sensitivus est inclinatio consequens apprehensionem sensitivam, sicut
appetitus naturalis est inclinatio consequens formam naturalem; necesse est quod in parte
sensitiva sint duae appetitivae potentiae. Una, per quam anima simpliciter inclinatur ad
prosequendum ea quae sunt convenientia secundum sensum, et ad refugiendum nociva: et haec
dicitur concupiscibilis. Alia vero, per quam animal resistit impugnantibus, quae convenientia
impugnant et nocumenta inferunt: et haec vis vocatur irascibilis. Unde dicitur quod eius
obiectum est arduum: quia scilicet tendit ad hoc quod superet contraria, et superemineat eis. 
Hae autem duae inclinationes non reducuntur in unum principium: quia interdum anima
tristibus se ingerit, contra inclinationem concupiscibilis, ut secundum inclinationem
irascibilis impugnet contraria. Unde etiam passiones irascibilis repugnare videntur
passionibus concupiscibilis: nam concupiscentia accensa minuit iram, et ira accensa minuit
concupiscentiam, ut in pluribus. Patet etiam ex hoc, quod irascibilis est quasi propugnatrix et
defensatrix concupiscibilis, dum insurgit contra ea quae impediunt convenientia, quae
concupiscibilis appetit, et ingerunt nociva, quae concupiscibilis refugit. Et propter hoc, omnes
passiones irascibilis incipiunt a passionibus concupiscibilis, et in eas terminantur; sicut ira
nascitur ex illata tristitia, et vindictam inferens, in laetitiam terminatur. Propter hoc etiam
pugnae animalium sunt de concupiscibilibus, scilicet de cibis, et venereis, ut dicitur in VIII De
animalibus. 
Ad primum ergo dicendum quod vis concupiscibilis est et convenientis et inconvenientis. Sed
irascibilis est ad resistendum inconvenienti quod impugnat. 
Ad secundum dicendum quod, sicut in apprehensivis virtutibus in parte sensitiva est aliqua vis
aestimativa, scilicet quae perceptiva eorum quae sensum non immutant, ut supra dictum est; ita
etiam in appetitu sensitivo est aliqua vis appetens aliquid quod non est conveniens secundum
delectationem sensus, sed secundum quod est utile animali ad suam defensionem. Et haec est vis
irascibilis. 
 
Ad tertium dicendum quod odium simpliciter pertinet ad concupiscibilem; sed ratione
impugnationis quae ex odio causatur, potest ad irascibilem pertinere. 
 ARTICULUS 3 
 
Utrum irascibilis et concupiscibilis obediant rationi 
 
Ad tertium sic proceditur. Videtur quod irascibilis et concupiscibilis non obediant rationi. 
1. Irascibilis enim et concupiscibilis sunt partes sensualitatis. Sed sensualitas non obedit
rationi: unde per serpentem significatur, ut dicit Augustinus, XII De Trin. Ergo irascibilis et
concupiscibilis non obediunt rationi. 
2. Praeterea, quod obedit alicui, non repugnat ei. Sed irascibilis et concupiscibilis repugnant
rationi; secundum illud Apostoli, ad Rom. 7,23: Video aliam legem in membris meis,
repugnantem legi mentis meae. Ergo irascibilis et concupiscibilis non obediunt rationi. 
3. Praeterea, sicut rationali parte animae inferior est vis appetitiva, ita etiam et vis sensitiva.
Sed sensitiva pars animae non obedit rationi: non enim audimus nec videmus quando volumus.
Ergo similiter neque vires sensitivi appetitus, scilicet irascibilis et concupiscibilis, obediunt
rationi. 
Sed contra est quod Damascenus dicit, quod obediens et persuasibile rationi dividitur in
concupiscentiam et iram. 
Respondeo dicendum quod irascibilis et concupiscibilis obediunt superiori parti, in qua est
intellectus sive ratio et voluntas, dupliciter: uno modo quidem, quantum ad rationem; alio vero
modo, quantum ad voluntatem. Rationi quidem obediunt quantum ad ipsos suos actus. Cuius ratio
est, quia appetitus sensitivus in aliis quidem animalibus natus est moveri ab aestimativa
virtute; sicut ovis aestimans lupum inimicum, timet. Loco autem aestimativae virtutis est in
homine, sicut supra dictum est, vis cogitativa; quae dicitur a quibusdam ratio particularis, eo
quod est collativa intentionum individualium. Unde ab ea natus est moveri in homine appetitus
sensitivus. Ipsa autem ratio particularis nata est moveri et dirigi secundum rationem
universalem: unde in syllogisticis ex universalibus propositionibus concluduntur conclusiones
singulares. Et ideo patet quod ratio universalis imperat appetitui sensitivo, qui distinguitur per
concupiscibilem et irascibilem, et hic appetitus ei obedit. Et quia deducere universalia
principia in conclusiones singulares, non est opus simplicis intellectus, sed rationis; ideo
irascibilis et concupiscibilis magis dicuntur obedire rationi, quam intellectui. Hoc etiam
quilibet experiri potest in seipso: applicando enim aliquas universales considerationes,
mitigatur ira aut timor aut aliquid huiusmodi, vel etiam instigatur. 
Voluntati etiam subiacet appetitus sensitivus, quantum ad executionem, quae fit per vim
motivam. In aliis enim animalibus statim ad appetitum concupiscibilis et irascibilis sequitur
motus, sicut ovis timens lupum statim fugit: quia non est in eis aliquis superior appetitus qui
repugnet. Sed homo non statim movetur secundum appetitum irascibilis et concupiscibilis; sed
expectatur imperium voluntatis, quod est appetitus superior. In omnibus enim potentiis motivis
ordinatis, secundum movens non movet nisi virtute primi moventis: unde appetitus inferior non
sufficit movere, nisi appetitus superior consentiat. Et hoc est quod Philosophus dicit, in III De
anima, quod appetitus superior movet appetitum inferiorem, sicut sphaera superior
inferiorem. Hoc ergo modo irascibilis et concupiscibilis rationi subduntur. 
Ad primum ergo dicendum quod sensualitas significatur per serpentem, quantum ad id quod est
proprium sibi ex parte sensitivae partis. Irascibilis autem et concupiscibilis magis nominant
sensitivum appetitum ex parte actus, ad quem inducuntur ex ratione, ut dictum est. 
Ad secundum dicendum quod, sicut Philosophus dicit in I Politicorum, est quidem in animali
contemplari et despoticum principatum, et politicum: anima quidem enim corpori dominatur
despotico principatu; intellectus autem appetitui, politico et regali. Dicitur enim despoticus
principatus, quo aliquis principatur servis, qui non habent facultatem in aliquo resistendi
imperio praecipientis, quia nihil sui habent. Principatus autem politicus et regalis dicitur, quo
aliquis principatur liberis, qui, etsi subdantur regimini praesidentis, tamen habent aliquid
proprium, ex quo possunt reniti praecipientis imperio. Sic igitur anima dicitur dominari
corpori despotico principatu: quia corporis membra in nullo resistere possunt imperio animae,
sed statim ad appetitum animae movetur manus et pes, et quodlibet membrum quod natum est
moveri voluntario motu. Intellectus autem, seu ratio, dicitur principari irascibili et
concupiscibili politico principatu: quia appetitus sensibilis habet aliquid proprium, unde potest
reniti imperio rationis. Natus est enim moveri appetitus sensitivus, non solum ab aestimativa
in aliis animalibus, et cogitativa in homine, quam dirigit universalis ratio; sed etiam ab
imaginativa et sensu. Unde experimur irascibilem vel concupiscibilem rationi repugnare, per
hoc quod sentimus vel imaginamur aliquod delectabile quod ratio vetat, vel triste quod ratio
praecipit. Et sic per hoc quod irascibilis et concupiscibilis in aliquo rationi repugnant, non
excluditur quin ei obediant. 
Ad tertium dicendum quod sensus exteriores indigent ad suos actus exterioribus sensibilibus,
quibus immutentur, quorum praesentia non est in potestate rationis. Sed vires interiores, tam
appetitivae quam apprehensivae, non indigent exterioribus rebus. Et ideo subduntur imperio
rationis, quae potest non solum instigare vel mitigare affectus appetitivae virtutis, sed etiam
formare imaginativae virtutis phantasmata.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page