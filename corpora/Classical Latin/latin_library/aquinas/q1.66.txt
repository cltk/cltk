St. Thomas Aquinas: Summa Theologica, Quaestio LXVI 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO LXVI 
 
De ordine creationis ad distinctionem 
 
 in quatuor articulos divisa 
 
 
 
 
 

Deinde considerandum est de opere distinctionis. 
Et primo considerandum est de ordine creationis ad distinctionem; secundum, de ipsa
distinctione secundum se. 
Circa primum quaeruntur quatuor. 
 
 Primo: utrum informitas materiae creatae praecesserit tempore distinctionem ipsius. 
 Secundo: utrum sit una materia omnium corporalium. 
 Tertio: utrum caelum empyreum sit concreatum materiae informi. 
 Quarto: utrum tempus sit eidem concreatum. 
 
 ARTICULUS 1 
 
 Utrum informitas materiae tempore praecesserit formationem ipsius 
 
Ad primum sic proceditur. Videtur quod informitas materiae tempore praecesserit formationem
ipsius. 
 
1. Dicitur enim Gen. 1,2: Terra erat inanis et vacua, sive invisibilis et incomposita, secundum
aliam litteram, per quod designatur informitas materiae, ut Augustinus dicit. Ergo materia fuit
aliquando informis, antequam formaretur. 
 
2. Praeterea, natura in sua operatione Dei operationem imitatur; sicut causa secunda imitatur
causam primam. Sed in operatione naturae informitas tempore praecedit formationem. Ergo et
in operatione Dei. 
 
3. Praeterea, materia potior est accidente: quia materia est pars substantiae. Sed Deus potest
facere quod accidens sit sine subiecto; ut patet in Sacramento Altaris. Ergo potuit facere quod
materia esset sine forma. 
 
Sed contra, imperfectio effectus attestatur imperfectioni agentis. Sed Deus est agens
perfectissimum: unde de eo dicitur, Deut. 32,4: Dei perfecta sunt opera. Ergo opus ab eo
creatum nunquam fuit informe. 
 
Praeterea, creaturae corporalis formatio facta fuit per opus distinctionis. Distinctioni autem
opponitur confusio, sicut et formationi informitas. Si ergo informitas praecessit tempore
formationem materiae, sequitur a principio fuisse confusionem corporalis creaturae, quam
antiqui vocaverunt Chaos. 
 
Respondeo dicendum quod circa hoc sunt diversae opiniones sanctorum. Augustinus enim vult
quod informitas materiae corporalis non praecesserit tempore formationem ipsius, sed solum
origine vel ordine naturae. Alii vero, ut Basilius, Ambrosius et Chrysostomus, volunt quod
informitas materiae tempore praecesserit formationem. Et quamvis hae opiniones videantur
esse contrariae, tamen parum ab invicem differunt: aliter enim accipit informitatem materiae
Augustinus quam alii. 
Augustinus enim accipit informitatem materiae pro carentia omnis formae. Et sic impossibile
est dicere quod informitas materiae tempore praecesserit vel formationem ipsius, vel
distinctionem. Et de formatione quidem manifestum est. Si enim materia informis praecessit
duratione, haec erat iam in actu: hoc enim duratio importat, creationis enim terminus est ens
actu. Ipsum autem quod est actus, est forma. Dicere igitur materiam praecedere sine forma, est
dicere ens actu sine actu: quod implicat contradictionem. Nec etiam potest dici quod habuit
aliquam formam communem et postmodum supervenerunt ei formae diversae, quibus sit
distincta. Quia hoc esset idem cum opinione antiquorum Naturalium, qui posuerunt materiam
primam esse aliquod corpus in actu, puta ignem, aerem aut aquam, aut aliquod medium. Ex quo
sequebatur quod fieri non esset nisi alterari. Quia cum illa forma praecedens daret esse in actu
in genere substantiae, et faceret esse hoc aliquid; sequebatur quod superveniens forma non
faceret simpliciter ens actu, sed ens actu hoc, quod est proprium formae accidentalis; et sic
sequentes formae essent accidentia, secundum quae non attenditur generatio, sed alteratio. Unde
oportet dicere quod materia prima neque fuit creata omnino sine forma, neque sub forma una
communi, sed sub formis distinctis. Et ita, si informitas materiae referatur ad conditionem
primae materiae, quae secundum se non habet aliquam formam, informitas materiae non
praecessit formationem seu distinctionem ipsius tempore, ut Augustinus dicit, sed origine seu
natura tantum, eo modo quo potentia est prior actu, et pars toto. 
Alii vero sancti accipiunt informitatem, non secundum quod excludit omnem formam, sed
secundum quod excludit istam formositatem et decorem qui nunc apparet in corporea creatura.
Et secundum hoc dicunt quod informitas materiae corporalis duratione praecessit formationem
eiusdem. Et sic secundum hoc, quantum ad aliquid cum eis Augustinus concordat, et quantum ad
aliquid discordat, ut infra patebit. 
Et quantum ex littera Genesis 1,2, accipi potest, triplex formositas deerat, propter quod
dicebatur creatura corporalis informis. Deerat enim a toto corpore diaphano, quod dicitur
caelum, pulchritudo lucis: unde dicitur quod tenebrae erant super faciem abyssi. Deerat autem
terrae duplex pulchritudo. Una, quam habet ex hoc quod est aquis discooperta: et quantum ad hoc
dicitur quod terra erat inanis sive invisibilis, quia corporali aspectui patere non poterat,
propter aquas undique eam cooperientes. Alia vero, quam habet ex hoc quod est ornata herbis et
plantis: et ideo dicitur quod erat vacua, vel incomposita, idest non ornata, secundum aliam
litteram. Et sic, cum praemisisset duas naturas creatas, scilicet caelum et terram,
informitatem caeli expressit per hoc quod dixit, tenebrae erant super faciem abyssi, secundum
quod sub caelo etiam aer includitur: informitatem vero terrae, per hoc quod dixit, terra erat
inanis et vacua. 
 
Ad primum ergo dicendum quod terra aliter accipitur in loco isto ab Augustino, et ab aliis
sanctis. Augustinus enim vult quod nomine terrae et aquae significetur in hoc loco ipsa materia
prima. Non enim poterat Moyses rudi populo primam materiam exprimere, nisi sub
similitudine rerum eis notarum. Unde et sub multiplici similitudine eam exprimit, non vocans
eam tantum aquam vel tantum terram, ne videatur secundum rei veritatem materia prima esse
vel terra vel aqua. Habet tamen similitudinem cum terra, inquantum subsidet formis; et cum
aqua, inquantum est apta formari diversis formis. Secundum hoc ergo, dicitur terra inanis et
vacua, vel invisibilis et incomposita, quia materia per formam cognoscitur (unde in se
considerata dicitur invisibilis vel inanis), et eius potentia per formam repletur (unde et Plato
materiam dicit esse locum). Alii vero sancti per terram intelligunt ipsum elementum: quae
qualiter, secundum eos, erat informis, dictum est. 
 
Ad secundum dicendum quod natura producit effectum in actu de ente in potentia: et ideo oportet
ut in eius operatione potentia tempore praecedat actum, et informitas formationem. Sed Deus
producit ens actu ex nihilo: et ideo statim potest producere rem perfectam, secundum
magnitudinem viae virtutis. 
 
Ad tertium dicendum quod accidens, cum sit forma, est actus quidam: materia autem secundum id
quod est, est ens in potentia. Unde magis repugnat esse in actu materiae sine forma, quam
accidenti sine subiecto. 
 
Ad primum vero quod obiicitur in contrarium, dicendum est quod si, secundum alios sanctos,
informitas tempore praecessit formationem materiae, non fuit hoc ex impotentia Dei; sed ex
eius sapientia, ut ordo servaretur in rerum conditione, dum ex imperfecto ad perfectum
adducerentur. 
 
Ad secundum dicendum quod quidam antiquorum Naturalium posuerunt confusionem excludentem
omnem distinctionem; praeter hoc quod Anaxagoras posuit solum intellectum distinctum et
immixtum. Sed ante opus distinctionis Scriptura sacra ponit [Gen. 1, 1-2] multiplicem
distinctionem. Primo quidem, caeli et terrae (in quo ostenditur distinctio etiam secundum
materiam, ut infra patebit: et hoc cum dicit: In principio Deus creavit caelum et terram.
Secundo, distinctionem elementorum quantum ad formas suas, per hoc quod nominat terram et
aquam. Aerem autem et ignem non nominat, quia non est ita manifestum rudibus, quibus Moyses
loquebatur, huiusmodi esse corpora, sicut manifestum est de terra et aqua. Quamvis Plato aerem
intellexerit significari per hoc quod dicitur spiritus Domini (quia etiam aer spiritus dicitur):
ignem vero intellexerit significari per caelum (quod igneae naturae esse dixit), ut Augustinus
refert in VIII libro De civ. Dei. Sed Rabbi Moyses, in aliis cum Platone concordans, dicit ignem
significari per tenebras: quia, ut dicit, in propria sphaera ignis non lucet. Sed magis videtur
esse conveniens quod prius dictum est: quia spiritus Domini in Scriptura non nisi pro Spiritu
Sancto consuevit poni. Qui aquis superferri dicitur, non corporaliter, sed sicut voluntas
artificis superfertur materiae quam vult formare. Tertia distinctio significatur secundum
situm. Quia terra erat sub aquis, quibus invisibilis reddebatur: aer vero, qui est subiectum
tenebrarum, significatur fuisse super aquas, per hoc quod dicitur, tenebrae erant super faciem
abyssi. Quid autem distinguendum remaneret, ex sequentibus apparebit. 
 
 ARTICULUS 2 
 
Utrum una sit materia informis omnium corporalium 
 
Ad secundum sic proceditur. Videtur quod una sit materia informis omnium corporalium. 
 
1. Dicit enim Augustinus, XII Confess.: Duo reperio quae fecisti, unum quod erat formatum,
alterum quod erat informe; et hoc dicit esse terram invisibilem et incompositam, per quam dicit
significari materiam rerum corporalium. Ergo una est materia omnium corporalium. 
 
2. Praeterea, Philosophus dicit, in Metaphys., quod illa quae sunt unum in genere, sunt unum in
materia. Sed omnia corporalia conveniunt in genere corporis. Ergo omnium corporalium est una
materia. 
 
3. Praeterea, diversus actus fit in diversa potentia, et unus in una. Sed omnium corporum est
una forma, scilicet corporeitas. Ergo omnium corporalium est materia una. 
 
4. Praeterea, materia in se considerata, est solum in potentia. Sed distinctio est per formas.
Ergo materia in se considerata, est una tantum omnium corporalium. 
 
Sed contra, quaecumque conveniunt in materia, sunt transmutabilia ad invicem, et agunt et
patiuntur ab invicem, ut dicitur in I De Gener. Sed corpora caelestia et inferiora non sic se
habent ad invicem. Ergo eorum materia non est una. 
 
Respondeo dicendum quod circa hoc fuerunt diversae opiniones philosophorum. Plato enim, et
omnes philosophi ante Aristotelem, posuerunt omnia corpora esse de natura quatuor
elementorum. Unde cum quatuor elementa communicent in una materia, ut mutua generatio et
corruptio in eis ostendit; per consequens sequebatur quod omnium corporum sit materia una.
Quod autem quaedam corpora sint incorruptibilia, Plato adscribebat non conditioni materiae, sed
voluntati artificis, scilicet Dei, quem introducit corporibus caelestibus dicentem: Natura vestra
estis dissolubilia, voluntate autem mea indissolubilia, quia voluntas mea maior est nexu vestro. 
Hanc autem positionem Aristoteles reprobat per motus naturales corporum. Cum enim corpus
caeleste habeat naturalem motum diversum a naturali motu elementorum, sequitur quod eius
natura sit alia a natura quatuor elementorum. Et sicut motus circularis, qui est proprius
corporis caelestis, caret contrarietate, motus autem elementorum sunt invicem contrarii, ut
qui est sursum ei qui est deorsum, ita corpus caeleste est absque contrarietate, corpora vero
elementaria sunt cum contrarietate. Et quia corruptio et generatio sunt ex contrariis, sequitur
quod secundum suam naturam corpus caeleste sit incorruptibile, elementa vero sunt
corruptibilia. 
Sed non obstante hac differentia corruptibilitatis et incorruptibilitatis naturalis, Avicebron
posuit unam materiam omnium corporum, attendens ad unitatem formae corporalis. Sed si
forma corporeitatis esset una forma per se, cui supervenirent aliae formae, quibus corpora
distinguuntur, haberet necessitatem quod dicitur. Quia illa forma immutabiliter materiae
inhaereret, et quantum ad illam esset omne corpus incorruptibile: sed corruptio accideret per
remotionem sequentium formarum: quae non esset corruptio simpliciter, sed secundum quid,
quia privationi substerneretur aliquod ens actu. Sicut etiam accidebat antiquis Naturalibus, qui
ponebant subiectum corporum aliquod ens actu, puta ignem aut aerem aut aliquid huiusmodi. 
Supposito autem quod nulla forma quae sit in corpore corruptibili remaneat ut substrata
generationi et corruptioni, sequitur de necessitate quod non sit eadem materia corporum
corruptibilium et incorruptibilium. Materia enim, secundum id quod est, est in potentia ad
formam. Oportet ergo quod materia, secundum se considerata, sit in potentia ad formam omnium
illorum quorum est materia communis. Per unam autem formam non fit in actu nisi quantum ad
illam formam. Remanet ergo in potentia quantum ad omnes alias formas. Nec hoc excluditur, si
una illarum formarum sit perfectior et continens in se virtute alias. Quia potentia, quantum est
de se, indifferenter se habet ad perfectum et imperfectum: unde sicut quando est sub forma
imperfecta, est in potentia ad formam perfectam, ita e converso. Sic ergo materia, secundum
quod est sub forma incorruptibilis corporis, erit adhuc in potentia ad formam corruptibilis
corporis. Et cum non habeat eam in actu, erit simul sub forma et privatione: quia carentia
formae in eo quod est in potentia ad formam, est privatio. Haec autem dispositio est
corruptibilis corporis. Impossibile ergo est quod corporis corruptibilis et incorruptibilis per
naturam, sit una materia. 
Nec tamen dicendum est, ut Averroes fingit, quod ipsum corpus caeleste sit materia caeli, ens in
potentia ad ubi et non ad esse; et forma eius est substantia separata quae unitur ei ut motor. Quia
impossibile est ponere aliquod ens actu, quin vel ipsum totum sit actus et forma, vel habeat
actum seu formam. Remota ergo per intellectum substantia separata quae ponitur motor, si
corpus caeleste non est habens formam, quod est componi ex forma et subiecto formae, sequitur
quod sit totum forma et actus. Omne autem tale est intellectum in actu; quod de corpore caelesti
dici non potest, cum sit sensibile. 
Relinquitur ergo quod materia corporis caelestis, secundum se considerata, non est in potentia
nisi ad formam quam habet. Nec refert ad propositum quaecumque sit illa, sive anima, sive
aliquid aliud. Unde illa forma sic perficit illam materiam, quod nullo modo in ea remanet
potentia ad esse, sed ad ubi tantum, ut Aristoteles dicit. Et sic non est eadem materia corporis
caelestis et elementorum, nisi secundum analogiam, secundum quod conveniunt in ratione
potentiae. 
 
Ad primum ergo dicendum quod Augustinus sequitur in hoc opinionem Platonis, non ponentis
quintam essentiam. Vel dicendum quod materia informis est una unitate ordinis, sicut omnia
corpora sunt unum in ordine creaturae corporeae. 
 
Ad secundum dicendum quod si genus consideretur physice, corruptibilia et incorruptibilia non
sunt in eodem genere, propter diversum modum potentiae in eis, ut dicitur X Metaphys.
Secundum autem logicam considerationem, est unum genus omnium corporum, propter unam
rationem corporeitatis. 
 
Ad tertium dicendum quod forma corporeitatis non est una in omnibus corporibus: cum non sit
alia a formis quibus corpora distinguuntur, ut dictum est. 
 
Ad quartum dicendum quod, cum potentia dicatur ad actum, ens in potentia est diversum ex hoc
ipso quod ordinatur ad diversum actum; sicut visus ad colorem, et auditus ad sonum. Unde ex hoc
ipso materia caelestis corporis est alia a materia elementi, quia non est in potentia ad formam
elementi. 
 
 ARTICULUS 3 
 
Utrum caelum empyreum sit concreatum materiae informi 
 
Ad tertium sic proceditur. Videtur quod caelum empyreum non sit concreatum materiae informi. 
 
1. Caelum enim empyreum, si est aliquid, oportet quod sit corpus sensibile. Omne autem corpus
sensibile est mobile. Caelum autem empyreum non est mobile: quia motus eius deprehenderetur
per motum alicuius corporis apparentis; quod minime apparet. Non ergo caelum empyreum est
aliquid materiae informi concreatum. 
 
2. Praeterea, Augustinus dicit, in III De Trin., quod inferiora corpora per superiora quodam
ordine reguntur. Si ergo caelum empyreum est quoddam supremum corpus, oportet quod habeat
aliquam influentiam in haec inferiora corpora. Sed hoc non videtur: praesertim si ponatur
immobile, cum nullum corpus moveat nisi motum. Non est ergo caelum empyreum materiae
informi concreatum. 
 
3. Si dicatur quod caelum empyreum est locus contemplationis, non ordinatum ad naturales
effectus, contra: Augustinus dicit, in IV De Trin., quod nos, secundum quod mente aliquid
aeternum capimus, non in hoc mundo sumus; ex quo patet quod contemplatio mentem supra
corporalia elevat. Non ergo contemplationi locus corporeus deputatur. 
 
4. Praeterea, inter corpora caelestia invenitur aliquod corpus partim diaphanum et partim
lucidum, scilicet caelum sidereum. Invenitur etiam aliquod caelum totum diaphanum, quod
aliqui nominant caelum aqueum vel crystallinum. Si ergo est aliud superius caelum, oportet
quod sit totum lucidum. Sed hoc esse non potest: quia sic continue aer illuminaretur, nec unquam
nox esset. Non ergo caelum empyreum materiae informi est concreatum. 
 
Sed contra est quod Strabus dicit, quod cum dicitur: 'In principio creavit Deus caelum et
terram', caelum dicit non visibile firmamentum, sed empyreum, idest igneum. 
 
Respondeo dicendum quod caelum empyreum non invenitur positum nisi per auctoritates Strabi
et Bedae, et iterum per auctoritatem Basilii. In cuius positione quantum ad aliquid conveniunt,
scilicet quantum ad hoc quod sit locus Beatorum. Dicit enim Strabus, et etiam Beda, quod statim
factum, angelis est repletum. Basilius etiam dicit, in II Hexaem.: Sicut damnati in tenebras
ultimas abiguntur, ita remuneratio pro dignis operibus restauratur in ea luce quae est extra
mundum, ubi beati quietis domicilium sortientur. Differunt tamen quantum ad rationem
ponendi. Nam Strabus et Beda ponunt caelum empyreum ea ratione, quia firmamentum, per quod
caelum sidereum intelligunt, non in principio, sed secunda die dicitur factum. Basilius vero ea
ratione ponit, ne videatur simpliciter Deus opus suum a tenebris inchoasse; quod manichaei
calumniantur, Deum Veteris Testamenti deum tenebrarum nominantes. 
Hae autem rationes non sunt multum cogentes. Nam quaestio de firmamento quod legitur factum
in secunda die, aliter solvitur ab Augustino et ab aliis sanctis. Quaestio autem de tenebris
solvitur, secundum Augustinum, per hoc quod informitas (quae per tenebras significatur) non
praecessit duratione formationem, sed origine. Secundum alios vero, cum tenebrae non sint
creatura aliqua, sed privatio lucis, divinam sapientiam attestatur, ut ea quae produxit ex nihilo,
primo in statu imperfectionis institueret, et postmodum ea perduceret ad perfectum. 
Potest autem convenientior ratio sumi ex ipsa conditione gloriae. Expectatur enim in futura
remuneratione duplex gloria, scilicet spiritualis, et corporalis, non solum in corporibus
humanis glorificandis, sed etiam in toto mundo innovando. Inchoata est autem spiritualis gloria
ab ipso mundi principio in beatitudine angelorum, quorum aequalitas sanctis promittitur [Lc.
20,36]. Unde conveniens fuit ut etiam a principio corporalis gloria inchoaretur in aliquo
corpore, quod etiam a principio fuerit absque servitute corruptionis et mutabilitatis, et
totaliter lucidum; sicut tota creatura corporalis expectatur post resurrectionem futura. Et ideo
illud caelum dicitur empyreum, idest igneum, non ab ardore, sed a splendore. 
Sciendum est autem quod Augustinus, X De civ. Dei, dicit quod Porphyrius discernebat a
daemonibus angelos, ut aerea loca esse daemonum, aetherea vero vel empyrea diceret angelorum.
Sed Porphyrius, tanquam platonicus, caelum istud sidereum igneum esse existimabat: et ideo
empyreum nominabat; vel aethereum, secundum quod nomen aetheris sumitur ab
inflammatione, et non secundum quod sumitur a velocitate motus, ut Aristoteles dicit. Quod pro
tanto dictum sit, ne aliquis opinetur Augustinum caelum empyreum posuisse sicut nunc ponitur
a modernis. 
 
Ad primum ergo dicendum quod corpora sensibilia sunt mobilia secundum ipsum statum mundi:
quia per motum creaturae corporalis procuratur electorum multiplicatio. Sed in ultima
consummatione gloriae cessabit corporum motus. Et talem oportuit esse a principio
dispositionem caeli empyrei. 
 
Ad secundum dicendum quod satis probabile est quod caelum empyreum, secundum quosdam, cum
sit ordinatum ad statum gloriae, non habet influentiam in inferiora corpora, quae sunt sub alio
ordine, utpote ordinata ad naturalem rerum decursum. Probabilius tamen videter dicendum
quod, sicut supremi angeli, qui assistunt, habent influentiam super medios et ultimos, qui
mittuntur, quamvis ipsi non mittantur, secundum Dionysium; ita caelum empyreum habet
influentiam super corpora quae moventur, licet ipsum non moveatur. Et propter hoc potest dici
quod influit in primum caelum quod movetur, non aliquid transiens et adveniens per motum, sed
aliquid fixum et stabile; puta virtutem continendi et causandi, vel aliquid huiusmodi ad
dignitatem pertinens. 
 
Ad tertium dicendum quod locus corporeus deputatur contemplationi, non propter necessitatem,
sed propter congruitatem, ut exterior claritas interiori conveniat. Unde Basilius dicit, quod
ministrator spiritus non poterat degere in tenebris; sed in luce et laetitia decentem sibi
habitum possidebat. 
 
Ad quartum dicendum quod, sicut Basilius dicit in II Hexaem., constat factum esse caelum
rotunditate conclusum, habens corpus spissum et adeo validum, ut possit ea quae extrinsecus
habentur, ab interioribus separare. Ob hoc necessario post se regionem relictam carentem luce
constituit, utpote fulgore qui superradiabat excluso. Sed quia corpus firmamenti, etsi sit
solidum, est tamen diaphanum, quod lumen non impedit (ut patet per hoc, quod lumen stellarum
videmus non obstantibus mediis caelis); potest aliter dici quod habet lucem caelum empyreum
non condensatam, ut radios emittat, sicut corpus solis, sed magis subtilem. Vel habet claritatem
gloriae, quae non est conformis cum claritate naturali. 
 
 ARTICULUS 4 
 
Utrum tempus sit concreatum materiae informi 
 
Ad quartum sic proceditur. Videtur quod tempus non sit concreatum materiae informi. 
 
1. Dicit enim Augustinus, XII Confess., ad Deum loquens: Duo reperio quae fecisti carentia
temporibus, scilicet materiam primam corporalem, et naturam angelicam. Non ergo tempus est
concreatum materiae informi. 
 
2. Praeterea, tempus dividitur per diem et noctem. Sed a principio nec nox nec dies erat, sed
postmodum, cum divisit Deus lucem a tenebris. Ergo a principio non erat tempus. 
 
3. Praeterea, tempus est numerus motus firmamenti: quod legitur factum secundo die. Ergo non
a principio erat tempus. 
 
4. Praeterea, motus est prior tempore. Magis igitur deberet numerari inter primo creata
motus, quam tempus. 
 
5. Praeterea, sicut tempus est mensura extrinseca, ita et locus. Non ergo magis debet computari
inter primo creata tempus, quam locus. 
 
Sed contra est quod Augustinus dicit, Super Gen. ad litt., quod spiritualis et corporalis creatura
est creata in principio temporis. 
 
Respondeo dicendum quod communiter dicitur quatuor esse primo creata: scilicet naturam
angelicam, caelum empyreum, materiam corporalem informem, et tempus. Sed attendendum est
quod hoc dictum non procedit secundum Augustini opinionem. Augustinus enim ponit duo primo
creata, scilicet naturam angelicam et materiam corporalem, nulla mentione facta de caelo
empyreo. Haec autem duo, scilicet natura angelica et materia informis, praecedunt formationem
non duratione, sed natura. Et sicut natura praecedunt formationem, ita etiam et motum et
tempus. Unde tempus non potest eis connumerari. 
Procedit autem praedicta connumeratio secundum opinionem aliorum sanctorum, ponentium
quod informitas materiae duratione praecessit formationem: et tunc pro illa duratione necesse
est ponere tempus aliquod: aliter enim mensura durationis accipi non posset. 
 
Ad primum ergo dicendum quod Augustinus hoc dicit ea ratione qua natura angelica et materia
informis praecedunt origine, seu natura, tempus. 
 
Ad secundum dicendum quod sicut, secundum alios sanctos, materia erat quodammodo informis,
et postea fuit formata; ita tempus quodammodo fuit informe, et postmodum formatum, et
distinctum per diem et noctem. 
 
Ad tertium dicendum quod, si motus firmamenti non statim a principio incoepit, tunc tempus
quod praecessit, non erat numerus motus firmamenti, sed cuiuscumque primi motus. Accidit
enim tempori quod sit numerus motus firmamenti, inquantum hic motus est primus motuum: si
autem esset alius motus primus, illius motus esset tempus mensura, quia omnia mensurantur
primo sui generis. Oportet autem dicere statim a principio fuisse aliquem motum, ad minus
secundum successionem conceptionum et affectionum in tempore; cum nihil aliud sit tempus
quam numerus prioris et posterioris in motu. 
 
Ad quartum dicendum quod inter primo creata computantur ea quae habent generalem
habitudinem ad res. Et ideo computari debuit tempus, quod habet rationem communis mensurae:
non autem motus, qui comparatur solum ad subiectum mobile. 
 
Ad quintum dicendum quod locus intelligitur in caelo empyreo omnia continente. Et quia locus est
de permanentibus, concreatus est totus simul. Tempus autem, quod non est permanens,
concreatum est in suo principio: sicut etiam modo nihil est accipere in actu de tempore nisi
nunc.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page