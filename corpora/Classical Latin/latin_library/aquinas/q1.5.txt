St. Thomas Aquinas: Summa Theologica, Prima Pars Quaestio V 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO V
 
De bono in communi
 
in sex articulos divisa 
 
 
 
 
 

Deinde quaeritur de bono: et primo de bono in communi; secundo de bonitate Dei. 
Circa primum quaeruntur sex. 
 
 Primo: utrum bonum et ens sint idem secundum rem. 
 Secundo: supposito quod differant ratione tantum, quid sit prius secundum rationem,
utrum bonum vel ens. 
 Tertio: supposito quod ens sit prius, utrum omne ens sit bonum. 
 Quarto: ad quam causam ratio boni reducatur. 
 Quinto: utrum ratio boni consistat in modo, specie et ordine. 
 Sexto: quomodo dividatur bonum in honestum, utile et delectabile. 
 
 ARTICULUS 1
 
Utrum bonum differat secundum rem ab ente
 
 Ad primum sic proceditur. Videtur quod bonum differat secundum rem ab ente. 
1. Dicit enim Boetius, in libro De hebdom.: intueor in rebus aliud esse quod sunt bona, et aliud
esse quod sunt. Ergo bonum et ens differunt secundum rem. 
2. Praeterea, nihil informatur seipso. Sed bonum dicitur per informationem entis, ut habetur
in Commento libri De causis. Ergo bonum differt secundum rem ab ente. 
3. Praeterea, bonum suscipit magis et minus. Esse autem non suscipit magis et minus. Ergo
bonum differt secundum rem ab ente. 
Sed contra est quod Augustinus dicit, in libro De doctrina christiana, quod inquantum sumus,
boni sumus. 
Respondeo dicendum quod bonum et ens sunt idem secundum rem: sed differunt secundum
rationem tantum. Quod sic patet. Ratio enim boni in hoc consistit, quod aliquid sit appetibile:
unde Philosophus, in I Ethic., dicit quod bonum est quod omnia appetunt. Manifestum est autem
quod unumquodque est appetibile secundum quod est perfectum: nam omnia appetunt suam
perfectionem. Intantum est autem perfectum unumquodque, inquantum est actu: unde
manifestum est quod intantum est aliquid bonum, inquantum est ens: esse enim est actualitas
omnis rei, ut ex superioribus patet. Unde manifestum est quod bonum et ens sunt idem
secundum rem: sed bonum dicit rationem appetibilis, quam non dicit ens. 
Ad primum ergo dicendum quod, licet bonum et ens sint idem secundum rem, quia tamen
differunt secundum rationes, non eodem modo dicitur aliquid ens simpliciter, et bonum
simpliciter. Nam cum ens dicat aliquid proprie esse in actu; actus autem proprie ordinem
habeat ad potentiam; secundum hoc simpliciter aliquid dicitur ens, secundum quod primo
discernitur ab eo quod est in potentia tantum. Hoc autem est esse substantiale rei
uniuscuiusque; unde per suum esse substantiale dicitur unumquodque ens simpliciter. Per
actus autem superadditos, dicitur aliquid esse secundum quid, sicut esse album significat esse
secundum quid: non enim esse album aufert esse in potentia simpliciter, cum adveniat rei iam
praeexistenti in actu. Sed bonum dicit rationem perfecti, quod est appetibile: et per consequens
dicit rationem ultimi. Unde id quod est ultimo perfectum, dicitur bonum simpliciter. Quod
autem non habet ultimam perfectionem quam debet habere, quamvis habeat aliquam
perfectionem inquantum est actu, non tamen dicitur perfectum simpliciter, nec bonum
simpliciter, sed secundum quid. Sic ergo secundum primum esse, quod est substantiale, dicitur
aliquid ens simpliciter et bonum secundum quid, idest inquantum est ens: secundum vero
ultimum actum, dicitur aliquid ens secundum quid, et bonum simpliciter. Sic ergo quod dicit
Boetius, quod in rebus aliud est quod sunt bona, et aliud quod sunt, referendum est ad esse bonum
et ad esse simpliciter: quia secundum primum actum est aliquid ens simpliciter; et secundum
ultimum, bonum simpliciter. Et tamen secundum primum actum est quodammodo bonum: et
secundum ultimum actum est quodammodo ens. 
Ad secundum dicendum quod bonum dicitur per informationem, prout accipitur bonum
simpliciter, secundum ultimum actum. 
Et similiter dicendum ad tertium, quod bonum dicitur secundum magis et minus, secundum
actum supervenientem; puta secundum scientiam vel virtutem. 
 ARTICULUS 2
 
Utrum bonum secundum rationem sit prius quam ens
 
 Ad secundum sic proceditur. Videtur quod bonum secundum rationem sit prius quam ens. 
1. Ordo enim nominum est secundum ordinem rerum significatarum per nomina. Sed Dionysius,
inter alia nomina Dei, prius ponit bonum quam ens, ut patet in 3 cap. De div. nom.. Ergo bonum
secundum rationem est prius quam ens. 
2. Praeterea, illud est prius secundum rationem, quod ad plura se extendit. Sed bonum ad plura
se extendit quam ens: quia, ut dicit Dionysius, 5. Cap. De div. nom., bonum se extendit ad
existentia et non existentia, ens vero ad existentia tantum. Ergo bonum est prius secundum
rationem quam ens. 
3. Praeterea, quod est universalius, est prius secundum rationem. Sed bonum videtur
universalius esse quam ens: quia bonum habet rationem appetibilis; quibusdam autem appetibile
est ipsum non esse; dicitur enim, Mt. 26,24, de Iuda: bonum erat ei, si natus non fuisset, etc.
Ergo bonum est prius quam ens, secundum rationem. 
4. Praeterea, non solum esse est appetibile, sed et vita et sapientia, et multa huiusmodi: et sic
videtur quod esse sit quoddam particulare appetibile, et bonum, universale. Bonum ergo
simpliciter est prius secundum rationem quam ens. 
Sed contra est quod dicitur in libro De causis, quod prima rerum creatarum est esse. 
Respondeo dicendum quod ens secundum rationem est prius quam bonum. Ratio enim significata
per nomen, est id quod concipit intellectus de re, et significat illud per vocem: illud ergo est
prius secundum rationem, quod prius cadit in conceptione intellectus. Primo autem in
conceptione intellectus cadit ens: quia secundum hoc unumquodque cognoscibile est, inquantum
est actu, ut dicitur in IX Metaphys. Unde ens est proprium obiectum intellectus: et sic est
primum intelligibile, sicut sonus est primum audibile. Ita ergo secundum rationem prius est
ens quam bonum. 
Ad primum ergo dicendum quod Dionysius determinat de divinis nominibus secundum quod
important circa Deum habitudinem causae: nominamus enim Deum, ut ipse dicit, ex creaturis,
sicut causam ex effectibus. Bonum autem, cum habeat rationem appetibilis, importat
habitudinem causae finalis: cuius causalitas prima est, quia agens non agit nisi propter finem,
et ab agente materia movetur ad formam: unde dicitur quod finis est causa causarum. Et sic, in
causando, bonum est prius quam ens, sicut finis quam forma: et hac ratione, inter nomina
significantia causalitatem divinam, prius ponitur bonum quam ens. Et iterum quia, secundum
Platonicos, qui, materiam a privatione non distinguentes, dicebant materiam esse non ens, ad
plura se extendit participatio boni quam participatio entis. Nam materia prima participat
bonum, cum appetat ipsum (nihil autem appetit nisi simile sibi): non autem participat ens,
cum ponatur non ens. Et ideo dicit Dionysius quod bonum extenditur ad non existentia. 
Unde patet solutio ad secundum. Vel dicendum quod bonum extenditur ad existentia et non
existentia, non secundum praedicationem, sed secundum causalitatem: ut per non existentia
intelligamus, non ea simpliciter quae penitus non sunt, sed ea quae sunt in potentia et non in
actu: quia bonum habet rationem finis, in quo non solum quiescunt quae sunt in actu, sed ad
ipsum etiam ea moventur quae in actu non sunt, sed in potentia tantum. Ens autem non importat
habitudinem causae nisi formalis tantum, vel inhaerentis vel exemplaris: cuius causalitas non
se extendit nisi ad ea quae sunt in actu. 
Ad tertium dicendum quod non esse secundum se non est appetibile, sed per accidens: inquantum
scilicet ablatio alicuius mali est appetibilis, quod malum quidem aufertur per non esse. Ablatio
vero mali non est appetibilis, nisi inquantum per malum privatur quodam esse. Illud igitur
quod per se est appetibile, est esse: non esse vero per accidens tantum, inquantum scilicet
quoddam esse appetitur, quo homo non sustinet privari. Et sic etiam per accidens non esse
dicitur bonum. 
Ad quartum dicendum quod vita et scientia, et alia huiusmodi, sic appetuntur ut sunt in actu:
unde in omnibus appetitur quoddam esse. Et sic nihil est appetibile nisi ens: et per consequens
nihil est bonum nisi ens. 
 
ARTICULUS 3
 
Utrum omne ens sit bonum
 
 Ad tertium sic proceditur. Videtur quod non omne ens sit bonum. 
1. Bonum enim addit supra ens, ut ex dictis patet. Ea vero quae addunt aliquid supra ens,
contrahunt ipsum: sicut substantia, quantitas, qualitas, et alia huiusmodi. Ergo bonum
contrahit ens. Non igitur omne ens est bonum. 
2. Praeterea, nullum malum est bonum: Isaiae 5,20: Vae qui dicitis malum bonum, et bonum
malum. Sed aliquod ens dicitur malum. Ergo non omne ens est bonum. 
3. Praeterea, bonum habet rationem appetibilis. Sed materia prima non habet rationem
appetibilis, sed appetentis tantum. Ergo materia prima non habet rationem boni. Non igitur
omne ens est bonum. 
4. Praeterea, Philosophus dicit, in III Metaphys., quod in mathematicis non est bonum. Sed
mathematica sunt quaedam entia: alioquin de eis non esset scientia. Ergo non omne ens est
bonum. 
Sed contra, omne ens quod non est Deus, est Dei creatura. Sed omnis creatura Dei est bona, ut
dicitur I ad Tim. 4,4: Deus vero est maxime bonus. Ergo omne ens est bonum. 
Respondeo dicendum quod omne ens, inquantum est ens, est bonum. Omne enim ens, inquantum
est ens, est in actu, et quodammodo perfectum: quia omnis actus perfectio quaedam est. 
Perfectum vero habet rationem appetibilis et boni, ut ex dictis patet. Unde sequitur omne ens,
inquantum huiusmodi, bonum esse. 
Ad primum ergo dicendum quod substantia, quantitas et qualitas, et ea quae sub eis continentur,
contrahunt ens applicando ens ad aliquam quidditatem seu naturam. Sic autem non addit aliquid
bonum super ens: sed rationem tantum appetibilis et perfectionis, quod convenit ipsi esse in
quacumque natura sit. Unde bonum non contrahit ens. 
Ad secundum dicendum quod nullum ens dicitur malum inquantum est ens, sed inquantum caret
quodam esse: sicut homo dicitur malus inquantum caret esse virtutis, et oculus dicitur malus
inquantum caret acumine visus. 
Ad tertium dicendum quod materia prima, sicut non est ens nisi in potentia, ita nec bonum nisi
in potentia. Licet, secundum Platonicos, dici possit quod materia prima est non ens, propter
privationem adiunctam. Sed tamen participat aliquid de bono, scilicet ipsum ordinem vel
aptitudinem ad bonum. Et ideo non convenit sibi quod sit appetibile, sed quod appetat. 
Ad quartum dicendum quod mathematica non subsistunt separata secundum esse: quia si
subsisterent, esset in eis bonum, scilicet ipsum esse ipsorum. Sunt autem mathematica
separata secundum rationem tantum, prout abstrahuntur a motu et a materia: et sic
abstrahuntur a ratione finis, qui habet rationem moventis. Non est autem inconveniens quod in
aliquo ente secundum rationem non sit bonum vel ratio boni: cum ratio entis sit prior quam
ratio boni, sicut supra dictum est. 
 
ARTICULUS 4 
 
Utrum bonum habeat rationem causae finalis
 
 Ad quartum sic proceditur. Videtur quod bonum non habeat rationem causae finalis, sed magis
aliarum. 
1. Ut enim dicit Dionysius, 4 cap. De div. nom.: bonum laudatur ut pulchrum. Sed pulchrum
importat rationem causae formalis. Ergo bonum habet rationem causae formalis. 
2. Praeterea, bonum est diffusivum sui esse, ut ex verbis Dionysii accipitur, quibus dicit quod
bonum est ex quo omnia subsistunt et sunt. Sed esse diffusivum importat rationem causae
efficientis. Ergo bonum habet rationem causae efficientis. 
3. Praeterea, dicit Augustinus in I De doctr. christ., quod quia Deus bonus est, nos sumus. Sed
ex Deo sumus sicut ex causa efficiente. Ergo bonum importat rationem causae efficientis. 
Sed contra est quod Philosophus dicit, in II Physic., quod illud cuius causa est, est sicut finis et
bonum aliorum. Bonum ergo habet rationem causae finalis. 
Respondeo dicendum quod, cum bonum sit quod omnia appetunt, hoc autem habet rationem finis;
manifestum est quod bonum rationem finis importat. Sed tamen ratio boni praesupponit
rationem causae efficientis, et rationem causae formalis. Videmus enim quod id quod est
primum in causando, ultimum est in causato: ignis enim primo calefacit quam formam ignis
inducat, cum tamen calor in igne consequatur formam substantialem. In causando autem,
primum invenitur bonum et finis, qui movet efficientem; secundo, actio efficientis, movens ad
formam; tertio advenit forma. Unde e converso esse oportet in causato: quod primum sit ipsa
forma, per quam est ens; secundo consideratur in ea virtus effectiva, secundum quod est
perfectum in esse quia unumquodque tunc perfectum est, quando potest sibi simile facere, ut
dicit Philosophus in IV Meteor.; tertio consequitur ratio boni, per quam in ente perfectio
fundatur. 
Ad primum ergo dicendum quod pulchrum et bonum in subiecto quidem sunt idem, quia super
eandem rem fundantur, scilicet super formam: et propter hoc, bonum laudatur ut pulchrum. 
Sed ratione differunt. Nam bonum proprie respicit appetitum: est enim bonum quod omnia
appetunt. Et ideo habet rationem finis: nam appetitus est quasi quidam motus ad rem. Pulchrum
autem respicit vim cognoscitivam: pulchra enim dicuntur quae visa placent. Unde pulchrum in
debita proportione consistit: quia sensus delectatur in rebus debite proportionatis, sicut in sibi
similibus; nam et sensus ratio quaedam est, et omnis virtus cognoscitiva. Et quia cognitio fit
per assimilationem, similitudo autem respicit formam, pulchrum proprie pertinet ad rationem
causae formalis. 
Ad secundum dicendum quod bonum dicitur diffusivum sui esse, eo modo quo finis dicitur
movere. 
Ad tertium dicendum quod quilibet habens voluntatem, dicitur bonus inquantum habet bonam
voluntatem: quia per voluntatem utimur omnibus quae in nobis sunt. Unde non dicitur bonus
homo, qui habet bonum intellectum: sed qui habet bonam voluntatem. Voluntas autem respicit
finem ut obiectum proprium: et sic, quod dicitur quia Deus est bonus, sumus, refertur ad
causam finalem. 
 
ARTICULUS 5
 
Utrum ratio boni consistat in modo, specie et ordine
 
 Ad quintum sic proceditur. Videtur quod ratio boni non consistat in modo, specie et ordine. 
1. Bonum enim et ens ratione differunt, ut supra dictum est. Sed modus, species et ordo
pertinere ad rationem entis videntur: quia, sicut dicitur Sap. 11,21: omnia in numero, pondere
et mensura disposuisti, ad quae tria reducuntur species, modus et ordo: quia, ut dicit
Augustinus, IV Super Gen. ad litteram: mensura omni rei modum praefigit, et numerus omni rei
speciem praebet, et pondus omnem rem ad quietem et stabilitatem trahit. Ergo ratio boni non
consistit in modo, specie et ordine. 
2. Praeterea, ipse modus, species et ordo bona quaedam sunt. Si ergo ratio boni consistit in
modo, specie et ordine, oportet etiam quod modus habeat modum, speciem et ordinem: et
similiter species et ordo. Ergo procederetur in infinitum. 
3. Praeterea, malum est privatio modi et speciei et ordinis. Sed malum non tollit totaliter
bonum. Ergo ratio boni non consistit in modo, specie et ordine. 
4. Praeterea, illud in quo consistit ratio boni, non potest dici malum. Sed dicitur malus modus,
mala species, malus ordo. Ergo ratio boni non consistit in modo, specie et ordine. 
5. Praeterea, modus, species, et ordo ex pondere, numero et mensura causantur, ut ex
auctoritate Augustini inducta patet. Non autem omnia bona habent pondus, numerum et
mensuram: dicit enim Ambrosius, in Hexaemeron quod lucis natura est, ut non in numero, non
in pondere, non in mensura creata sit. Non ergo ratio boni consistit in modo, specie et ordine. 
Sed contra est quod dicit Augustinus, in libro De natura boni. Haec tria, modus, species et ordo,
tanquam generalia bona sunt in rebus a Deo factis: et ita, haec tria ubi magna sunt, magna bona
sunt; ubi parva, parva bona sunt; ubi nulla, nullum bonum est. Quod non esset, nisi ratio boni
in eis consisteret. Ergo ratio boni consistit in modo, specie et ordine. 
Respondeo dicendum quod unumquodque dicitur bonum, inquantum est perfectum: sic enim est
appetibile, ut supra dictum est. Perfectum autem dicitur, cui nihil deest secundum modum suae
perfectionis. Cum autem unumquodque sit id quod est, per suam formam; forma autem
praesupponit quaedam, et quaedam ad ipsam ex necessitate consequuntur; ad hoc quod aliquid sit
perfectum et bonum, necesse est quod formam habeat, et ea quae praeexiguntur ad eam, et ea
quae consequuntur ad ipsam. Praeexigitur autem ad formam determinatio sive commensuratio
principiorum, seu materialium, seu efficientium ipsam: et hoc significatur per modum: unde
dicitur quod mensura modum praefigit. Ipsa autem forma significatur per speciem: quia per
formam unumquodque in specie constituitur. Et propter hoc dicitur quod numerus speciem
praebet: quia definitiones significantes speciem sunt sicut numeri, secundum Philosophum in
VIII Metaphys.; sicut enim unitas addita vel subtracta variat speciem numeri, ita in
definitionibus differentia apposita vel subtracta. Ad formam autem consequitur inclinatio ad
finem, aut ad actionem, aut ad aliquid huiusmodi: quia unumquodque, inquantum est actu, agit, et
tendit in id quod sibi convenit secundum suam formam. Et hoc pertinet ad pondus et ordinem. 
Unde ratio boni, secundum quod consistit in perfectione, consistit etiam in modo, specie et
ordine. 
Ad primum ergo dicendum quod ista tria non consequuntur ens, nisi inquantum est perfectum: et
secundum hoc est bonum. 
Ad secundum dicendum quod modus, species et ordo eo modo dicuntur bona, sicut et entia: non
quia ipsa sint quasi subsistentia, sed quia eis alia sunt et entia et bona. Unde non oportet quod
ipsa habeant aliqua alia, quibus sint bona. Non enim sic dicuntur bona, quasi formaliter aliis
sint bona; sed quia ipsis formaliter aliqua sunt bona; sicut albedo non dicitur ens quia ipsa
aliquo sit, sed quia ipsa aliquid est secundum quid, scilicet album. 
Ad tertium dicendum quod quodlibet esse est secundum formam aliquam: unde secundum quodlibet
esse rei, consequuntur ipsam modus, species et ordo: sicut homo habet speciem, modum et
ordinem, inquantum est homo; et similiter inquantum est albus, habet similiter modum,
speciem et ordinem; et inquantum est virtuosus, et inquantum est sciens, et secundum omnia
quae de ipso dicuntur. Malum autem privat quodam esse, sicut caecitas privat esse visus: unde
non tollit omnem modum, speciem et ordinem; sed solum modum, speciem et ordinem quae
consequuntur esse visus. 
Ad quartum dicendum quod, sicut dicit Augustinus in libro De natura boni, omnis modus,
inquantum modus, bonus est (et sic potest dici de specie et ordine): sed malus modus, vel mala
species, vel malus ordo, aut ideo dicuntur quia minora sunt quam esse debuerunt; aut quia non
his rebus accommodantur, quibus accommodanda sunt; ut ideo dicantur mala, quia sunt aliena et
incongrua. 
Ad quintum dicendum quod natura lucis dicitur esse sine numero et pondere et mensura, non
simpliciter, sed per comparationem ad corporalia: quia virtus lucis ad omnia corporalia se
extendit, inquantum est qualitas activa primi corporis alterantis, scilicet caeli. 
 
ARTICULUS 6
 
Utrum convenienter dividatur bonum per honestum, utile et delectabile
 
 Ad sextum sic proceditur. Videtur quod non convenienter dividatur bonum per honestum, utile
et delectabile. 
1. Bonum enim, sicut dicit Philosophus in I Ethic., dividitur per decem praedicamenta. 
Honestum autem, utile et delectabile inveniri possunt in uno praedicamento. Ergo non
convenienter per haec dividitur bonum. 
2. Praeterea, omnis divisio fit per opposita. Sed haec tria non videntur esse opposita: nam
honesta sunt delectabilia, nullumque inhonestum est utile (quod tamen oportet, si divisio fieret
per opposita), ut opponerentur honestum et utile, ut etiam dicit Tullius, in libro De officiis. 
Ergo praedicta divisio non est conveniens. 
3. Praeterea, ubi unum propter alterum, ibi unum tantum est. Sed utile non est bonum nisi
propter delectabile vel honestum. Ergo non debet utile dividi contra delectabile et honestum. 
Sed contra est quod Ambrosius, in libro De officiis, utitur ista divisione boni. 
Respondeo dicendum quod haec divisio proprie videtur esse boni humani. Si tamen altius et
communius rationem boni consideremus, invenitur haec divisio proprie competere bono,
secundum quod bonum est. Nam bonum est aliquid, inquantum est appetibile, et terminus motus
appetitus. Cuius quidem motus terminatio considerari potest ex consideratione motus corporis
naturalis. Terminatur autem motus corporis naturalis simpliciter quidem ad ultimum;
secundum quid autem etiam ad medium, per quod itur ad ultimum quod terminat motum, et
dicitur aliquis terminus motus, inquantum aliquam partem motus terminat. Id autem quod est
ultimus terminus motus, potest accipi dupliciter: vel ipsa res in quam tenditur, utpote locus vel
forma; vel quies in re illa. Sic ergo in motu appetitus, id quod est appetibile terminans motum
appetitus secundum quid, ut medium per quod tenditur in aliud, vocatur utile. Id autem quod
appetitur ut ultimum, terminans totaliter motum appetitus, sicut quaedam res in quam per se
appetitus tendit, vocatur honestum: quia honestum dicitur quod per se desideratur. Id autem
quod terminat motum appetitus ut quies in re desiderata, est delectatio. 
Ad primum ergo dicendum quod bonum, inquantum est idem subiecto cum ente, dividitur per
decem praedicamenta: sed secundum propriam rationem, competit sibi ista divisio. 
Ad secundum dicendum quod haec divisio non est per oppositas res, sed per oppositas rationes. 
Dicuntur tamen illa proprie delectabilia, quae nullam habent aliam rationem appetibilitatis nisi
delectationem, cum aliquando sint et noxia et inhonesta. Utilia vero dicuntur, quae non habent in
se unde desiderentur, sed desiderantur solum ut sunt ducentia in alterum, sicut sumptio
medicinae amarae. Honesta vero dicuntur, quae in seipsis habent unde desiderentur. 
Ad tertium dicendum quod bonum non dividitur in ista tria sicut univocum aequaliter de his
praedicatum, sed sicut analogum, quod praedicatur secundum prius et posterius. Per prius
enim praedicatur de honesto; et secundario de delectabili; tertio de utili. 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page