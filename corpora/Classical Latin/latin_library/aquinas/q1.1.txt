St. Thomas Aquinas: Summa Theologica, Quaestio I 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO I
 
De sacra doctrina, qualis sit, et ad quae se extendat in decem articulos divisa 
 
 
 
 
 
Et ut intentio nostra sub aliquibus certis limitibus comprehendatur,
necessarium est primo investigare de ipsa sacra doctrina, qualis sit, et
ad quae se extendat.

 
Circa quae quaerenda sunt decem:
 
 
 
Primo: de necessitate huius doctrinae. 

 
Secundo: utrum sit scientia. 

 
Tertio: utrum sit una vel plures. 

 
Quarto: utrum sit speculativa vel practica. 

 
Quinto: de comparatione eius ad alias scientias. 

 
Sexto: utrum sit sapientia. 

 
Septimo: quid sit subiectum eius. 

 
Octavo: utrum sit argumentativa. 

 
Nono: utrum uti debeat metaphoricis vel symbolicis locutionibus. 

 
Decimo: utrum Scriptura sacra huius doctrinae sit secundum plures sensus
exponenda. 
 

 
 
ARTICULUS I
 Utrum sit necessarium, praeter philosophicas disciplinas, aliam doctrinam
haberi 

 Ad primum sic proceditur. Videtur quod non sit necessarium, praeter
philosophicas disciplinas, aliam doctrinam haberi.
 1. Ad ea enim quae supra rationem sunt, homo non debet conari,
secundum illud Eccli. 3,22: altiora te ne quaesieris. Sed ea quae rationi
subduntur, sufficienter traduntur in philosophicis disciplinis. Superfluum
igitur videtur, praeter philosophicas disciplinas, aliam doctrinam haberi.
 2. Praeterea, doctrina non potest esse nisi de ente: nihil enim
scitur nisi verum, quod cum ente convertitur. Sed de omnibus entibus tractatur
in philosophicis disciplinis, et etiam de Deo: unde quaedam pars philosophiae
dicitur theologia, sive scientia divina, ut patet per Philosophum in VI
Metaphys.: Non fuit igitur necessarium, praeter philosophicas disciplinas,
aliam doctrinam haberi.
 Sed contra est quod dicitur II ad Tim. 3,16: omnis scriptura divinitus
inspirata utilis est ad docendum, ad arguendum, ad corripiendum, ad erudiendum
ad iustitiam. Scriptura autem divinitus inspirata non pertinet ad philosophicas
disciplinas, quae sunt secundum rationem humanam inventae. Utile igitur
est, praeter philosophicas disciplinas, esse aliam scientiam divinitus
inspiratam.
 Respondeo dicendum quod necessarium fuit ad humanam salutem, esse
doctrinam quandam secundum revelationem divinam, praeter philosophicas
disciplinas, quae ratione humana investigantur. Primo quidem, quia homo
ordinatur ad Deum sicut ad quendam finem qui comprehensionem rationis excedit,
secundum illud Isaiae 44,4: oculus non vidit Deus absque te, quae praeparasti
diligentibus te. Finem autem oportet esse praecognitum hominibus, qui suas
intentiones et actiones debent ordinare in finem. Unde necessarium fuit
homini ad salutem, quod ei nota fierent quaedam per revelationem divinam,
quae rationem humanam excedunt.

 
Ad ea etiam quae de Deo ratione humana investigari possunt, necessarium
fuit hominem instrui revelatione divina. Quia veritas de Deo, per rationem
investigata, a paucis, et per longum tempus, et cum admixtione multorum
errorum, homini proveniret: a cuius tamen veritatis cognitione dependet
tota hominis salus, quae in Deo est. Ut igitur salus hominibus et convenientius
et certius proveniat, necessarium fuit quod de divinis per divinam revelationem
instruantur.

 
Necessarium igitur fuit, praeter philosophicas disciplinas, quae per
rationem investigantur, sacram doctrinam per revelationem haberi.
 Ad primum ergo dicendum quod, licet ea quae sunt altiora hominis
cognitione, non sint ab homine per rationem inquirenda, sunt tamen, a Deo
revelata, suscipienda per fidem. Unde et ibidem subditur: plurima supra
sensum hominum ostensa sunt ibi. Et in huiusmodi sacra doctrina consistit.
 Ad secundum dicendum quod diversa ratio cognoscibilis diversitatem
scientiarum inducit. Eandem enim conclusionem demonstrat astrologus et
naturalis, puta quod terra est rotunda: sed astrologus per medium mathematicum,
idest a materia abstractum; naturalis autem per medium circa materiam consideratum.
Unde nihil prohibet de eisdem rebus, de quibus philosophicae disciplinae
tractant secundum quod sunt cognoscibilia lumine naturalis rationis, et
aliam scientiam tractare secundum quod cognoscuntur lumine divinae revelationis.
Unde theologia quae ad sacram doctrinam pertinet, differt secundum genus
ab illa theologia quae pars philosophiae ponitur.

 

 
 ARTICULUS 2
 Utrum sacra doctrina sit scientia 

 Ad secundum sic proceditur. Videtur quod sacra doctrina non sit scientia.
 1. Omnis enim scientia procedit ex principiis per se notis. Sed
sacra doctrina procedit ex articulis fidei, qui non sunt per se noti, cum
non ab omnibus concedantur: non enim omnium est fides, ut dicitur II Thess.
3,2. Non igitur sacra doctrina est scientia.
 2. Praeterea, scientia non est singularium. Sed sacra doctrina
tractat de singularibus, puta de gestis Abrahae, Isaac et Iacob, et similibus.
Ergo sacra doctrina non est scientia.
 Sed contra est quod Augustinus dicit, XVI De Trinitate: Huic scientiae
attribuitur illud tantummodo quo fides saluberrima gignitur, nutritur,
defenditur, roboratur. Hoc autem ad nullam scientiam pertinet nisi ad sacram
doctrinam. Ergo sacra doctrina est scientia.
 Respondeo dicendum sacram doctrinam esse scientiam. Sed sciendum est
quod duplex est scientiarum genus. Quaedam enim sunt, quae procedunt ex
principiis notis lumine naturali intellectus, sicut arithmetica, geometria,
et huiusmodi. Quaedam vero sunt, quae procedunt ex principiis notis lumine
superioris scientiae: sicut perspectiva procedit ex principiis notificatis
per geometriam, et musica ex principiis per arithmeticam notis. Et hoc
modo sacra doctrina est scientia: quia procedit ex principiis notis lumine
superioris scientiae, quae scilicet est scientia Dei et beatorum. Unde
sicut musica credit principia tradita sibi ab arithmetico, ita doctrina
sacra credit principia revelata sibi a Deo.
 Ad primum ergo dicendum quod principia cuiuslibet scientiae vel
sunt nota per se, vel reducuntur ad notitiam superioris scientiae. Et talia
sunt principia sacrae doctrinae, ut dictum est.
 Ad secundum dicendum quod singularia traduntur in sacra doctrina,
non quia de eis principaliter tractetur: sed introducuntur tum in exemplum
vitae, sicut in scientiis moralibus; tum etiam ad declarandum auctoritatem
virorum per quos ad nos revelatio divina processit, super quam fundatur
sacra Scriptura seu doctrina.

 

 
 ARTICULUS 3
 Utrum sacra doctrina sit una scientia 

 Ad tertium sic proceditur. Videtur quod sacra doctrina non sit una scientia.
 1. Quia secundum Philosophum in I Poster., una scientia est quae
est unius generis subiecti. Creator autem et creatura, de quibus in sacra
doctrina tractatur, non continentur sub uno genere subiecti. Ergo sacra
doctrina non est una scientia.
 2. Praeterea, in sacra doctrina tractatur de angelis, de creaturis
corporalibus, de moribus hominum. Huiusmodi autem ad diversas scientias
philosophicas pertinent. Igitur sacra doctrina non est una scientia.
 Sed contra est quod sacra Scriptura de ea loquitur sicut de una
scientia: dicitur enim Sap. 10,10: dedit illi scientiam sanctorum.
 Respondeo dicendum sacram doctrinam unam scientiam esse. Est enim
unitas potentiae et habitus consideranda secundum obiectum, non quidem
materialiter, sed secundum rationem formalem obiecti: puta homo, asinus
et lapis conveniunt in una formali ratione colorati, quod est obiectum
visus. Quia igitur sacra Scriptura considerat aliqua secundum quod sunt
divinitus revelata, secundum quod dictum est, omnia quaecumque sunt divinitus
revelabilia, communicant in una ratione formali obiecti huius scientiae.
Et ideo comprehenduntur sub sacra doctrina sicut sub scientia una.
 Ad primum ergo dicendum quod sacra doctrina non determinat de
Deo et de creaturis ex aequo: sed de Deo principaliter, et de creaturis
secundum quod referuntur ad Deum, ut ad principium vel finem. Unde unitas
scientiae non impeditur.
 Ad secundum dicendum quod nihil prohibet inferiores potentias
vel habitus diversificari circa illas materias, quae communiter cadunt
sub una potentia vel habitu superiori: quia superior potentia vel habitus
respicit obiectum sub universaliori ratione formali. Sicut obiectum sensus
communis est sensibile, quod comprehendit sub se visibile et audibile:
unde sensus communis, cum sit una potentia, extendit se ad omnia obiecta
quinque sensuum. Et similiter ea quae in diversis scientiis philosophicis
tractantur, potest sacra doctrina, una existens, considerare sub una ratione,
inquantum scilicet sunt divinitus revelabilia: ut sic sacra doctrina sit
velut quaedam impressio divinae scientiae, quae est una et simplex omnium.

 

 
 ARTICULUS 4
 Utrum sacra doctrina sit scientia practica 

 Ad quartum sic proceditur. Videtur quod sacra doctrina sit scientia
practica.
 1. Finis enim practicae est operatio, secundum Philosophum in
II Metaphys. Sacra autem doctrina ad operationem ordinatur, secundum illud
Iac. 1,22: estote factores verbi, et non auditores tantum. Ergo sacra doctrina
est practica scientia.
 2. Praeterea, sacra doctrina dividitur per legem veterem et novam. Lex
autem pertinet ad scientiam moralem, quae est scientia practica. Ergo sacra
doctrina est scientia practica.
 Sed contra, omnis scientia practica est de rebus operabilibus
ab homine; ut moralis de actibus hominum, et aedificativa de aedificiis.
Sacra autem doctrina est principaliter de Deo, cuius magis homines sunt
opera. Non ergo est scientia practica, sed magis speculativa.
 Respondeo dicendum quod sacra doctrina, ut dictum est un existens,
se extendit ad ea quae pertinent ad diversas scientias philosophicas, propter
rationem formalem quam in diversis attendit: scilicet prout sunt divino
lumine cognoscibilia. Unde licet in scientiis philosophicis alia sit speculativa
et alia practica, sacra tamen doctrina comprehendit sub se utramque; sicut
et Deus eadem scientia se cognoscit, et ea quae facit.

 
Magis tamen est speculativa quam practica: quia principalius agit de
rebus divinis quam de actibus humanis; de quibus agit secundum quod per
eos ordinatur homo ad perfectam Dei cognitionem, in qua aeterna beatitudo
consistit.

 
Et per hoc patet responsio ad obiecta.
 
 
 ARTICULUS 5
 Utrum sacra doctrina sit dignior aliis scientiis 

 Ad quintum sic proceditur. Videtur quod sacra doctrina non sit dignior
aliis scientiis.
 1. Certitudo enim pertinet ad dignitatem scientiae. Sed aliae scientiae,
de quarum principiis dubitari non potest, videntur esse certiores sacra
doctrina, cuius principia, scilicet articuli fidei, dubitationem recipiunt.
Aliae igitur scientiae videntur ista digniores.
 2. Praeterea, inferioris scientiae est a superiori accipere, sicut
musicus ab arithmetico. Sed sacra doctrina accipit aliquid a philosophicis
disciplinis: dicit enim Hieronymus in epistola Ad Magnum Oratorem urbis
Romae, quod doctores antiqui intantum philosophorum doctrinis atque sententiis
suos resperserunt libros, ut nescias quid in illis prius admirari debeas,
eruditionem saeculi, an scientiam Scripturarum. Ergo sacra doctrina est
inferior aliis scientiis.
 Sed contra est quod aliae scientiae dicuntur ancillae huius, Prov.
9,3: misit ancillas suas vocare ad arcem.
 Respondeo dicendum quod, cum ista scientia quantum ad aliquid
sit speculativa, et quantum ad aliquid sit practica, omnes alias transcendit
tam speculativas quam practicas. Speculativarum eim scientiarum una altera
dignior dicitur, tum propter certitudinem, tum propter dignitatem materiae.
Et quantum ad utrumque, haec scientia alias speculativas scientias excedit.
Secundum certitudinem quidem, quia aliae scientiae certitudinem habent
ex naturali lumine rationis humanae, quae potest errare: haec autem certitudinem
habet ex lumine divinae scientiae, quae decipi non potest. Secundum dignitatem
vero materiae, quia ista scientia est principaliter de his quae sua altitudine
rationem transcendunt: aliae vero scientiae considerant ea tantum quae
rationi subduntur.

 
Practicarum vero scientiarum illa dignior est, quae ad ulteriorem finem
ordinatur, sicut civilis militari: nam bonum exercitus ad bonum civitatis
ordinatur. Finis autem huius doctrinae inquantum est practica, est beatitudo
aeterna, ad quam sicut ad ultimum finem ordinantur omnes alii fines scientiarum
practicarum. Unde manifestum est, secundum omnem modum, eam digniorem esse
aliis.
 Ad primum ergo dicendum quod nihil prohibet id quod est certius
secundum naturam, esse quoad nos minus certum, propter debilitatem intellectus
nostri, qui se habet ad manifestissima naturae, sicut oculus noctuae ad
lumen solis, sicut dicitur in II Metaphys. Unde dubitatio quae accidit
in aliquibus circa articulos fidei, non est propter incertitudinem rei,
sed propter debilitatem intellectus humani. Et tamen minimum quod potest
haberi de cognitione rerum altissimarum, desiderabilius est quam certissima
cognitio quae habetur de minimis rebus, ut dicitur in XI De animalibus.
 Ad secundum dicendum quod haec scientia accipere potest aliquid
a philosophicis disciplinis, non quod ex necessitate eis indigeat, sed
ad maiorem manifestationem eorum quae in hac scientia traduntur. Non enim
accipit sua principia ab aliis scientiis, sed immediate a Deo per revelationem.
Et ideo non accipit ab aliis scientiis tanquam a superioribus, sed utitur
eis tanquam inferioribus et ancillis; sicut architectonicae utuntur subministrantibus,
ut civilis militari. Et hoc ipsum quod sic utitur eis, non est propter
defectum vel insufficientiam eius, sed propter defectum intellectus nostri;
qui ex his quae per naturalem rationem (ex qua procedunt aliae scientiae)
cognoscuntur, facilius manuducitur in ea quae sunt supra rationem, quae
in hac scientia traduntur.

 

 
 ARTICULUS 6
 Utrum haec doctrina sit sapientia 

 Ad sextum sic proceditur. Videtur quod haec doctrina non sit sapientia.
 1. Nulla enim doctrina quae supponit sua principia aliunde, digna
est nomine sapientiae: quia sapientis est ordinare, et non ordinari (I
Methaphys.). Sed haec doctrina supponit principia sua aliunde, ut ex dictis
patet. Ergo haec doctrina non est sapientia.
 2. Praeterea, ad sapientiam pertinet probare principia aliarum
scientiarum: unde ut caput dicitur scientiarum, ut VI Ethic. patet. Sed
haec doctrina non probat principia aliarum scientiarum. Ergo non est sapientia.
 3. Praeterea, haec doctrina per studium acquiritur. Sapientia
autem per infusionem habetur: unde inter septem dona Spiritus Sancti connumeratur,
ut patet Isaiae 11,2. Ergo haec doctrina non est sapientia.
 Sed contra est quod dicitur Deut. 4,6, in principio legis: haec
est nostra sapientia et intellectus coram populis.
 Respondeo dicendum quad haec doctrina maxime sapientia est inter
omnes sapientias humanas, non quidem in aliquo genere tantum sed simpliciter.
Cum enim sapientis sit ordinare et iudicare, iudicium autem per altiorem
causam de inferioribus habeatur; ille sapiens dicitur in unoquoque genere,
qui considerat causam altissimam illius generis. Ut in genere aedificii,
artifex qui disponit formam domus, dicitur sapiens et architector, respectu
inferiorum artificum, qui dolant ligna vel parant lapides: unde dicitur
I Cor. 3,10: ut sapiens architector fundamentum posui. Et rursus, in genere
totius humanae vitae, prudens sapiens dicitur, inquantum ordinat humanos
actus ad debitum finem: unde dicitur Prov. 10,23: sapientia est viro prudentia.
Ille igitur qui considerat simpliciter altissimam causam totius universi,
quae Deus est, maxime sapiens dicitur: unde et sapientia dicitur esse divinorum
cognitio, ut patet per Augustinum, XII De Trinitate. Sacra autem doctrina
propriissime determinat de Deo secundum quod est altissima causa: quia
non solum quantum ad illud quod est per creaturas cognoscibile (quod philosophi
cognoverunt, ut dicitur Rom. 1,19: quod notum est Dei, manifestum est illis);
sed etiam quantum ad id quod notum est sibi soli de seipso, et aliis per
revelationem communicatum. Unde sacra doctrina maxime dicitur sapientia.
 Ad primum ergo dicendum quod sacra doctrina non supponit sua principia
ab aliqua scientia humana: sed a scientia divina, a qua, sicut a summa
sapientia, omnis nostra cognitio ordinatur.
 Ad secundum dicendum quod aliarum scientiarum principia vel sunt
per se nota, et probari non possunt: vel per aliquam rationem naturalem
probantur in aliqua alia scientia. Propria autem huius scientiae cognitio
est, quae est per revelationem: non autem quae est per naturalem rationem.
Et ideo non pertinet ad eam probare principia aliarum scientiarum, sed
solum iudicare de eis: quidquid enim in aliis scientiis invenitur veritati
huius scientiae repugnans, totum condemnatur ut falsum: unde dicitur II
Cor. 10,4 sq.: consilia destruentes, et omnem altitudinem extollentem se
adversus scientiam Dei.
 Ad tertium dicendum quod, cum iudicium ad sapientem pertineat,
secundum duplicem modum iudicandi, dupliciter sapientia accipitur. Contingit
enim aliquem iudicare, uno modo per modum inclinationis: sicut qui habet
habitum virtutis, recte iudicat de his quae sunt secundum virtutem agenda,
inquantum ad illa inclinatur: unde et in X Ethic. dicitur quod virtuosus
est mensura et regula actuum humanorum. Alio modo, per modum cognitionis;
sicut aliquis instructus in scientia morali, posset iudicare de actibus
virtutis, etiam si virtutem non haberet. Primus igitur modus iudicandi
de rebus divinis, pertinet ad sapientiam quae ponitur donum Spiritus Sancti,
secundum illud I Cor. 2,15: spiritualis homo iudicat omnia, etc.,: et Dionysius
dicit, 2 cap. De divinis nominibus: Hierotheus doctus est non solum discens
sed et patiens divina. Secundus autem modus iudicandi pertinet ad hanc
doctrinam, secundum quod per studium habetur; licet eius principia ex revelatione
habeantur.

 

 
 ARTICULUS 7
 Utrum Deus sit subiectum huius scientiae 

 Ad septimum sic proceditur. Videtur quod Deus non sit subiectum huius
scientiae.
 1. In qualibet enim scientia oportet supponere de subiecto quid
est, secundum Philosophum in I Poster. Sed haec scientia non supponit de
Deo quid est: dicit enim Damascenus: in Deo quid est, dicere impossible
est. Ergo Deus non est subiectum huius scientiae.
 2. Praeterea, omnia quae determinantur in aliqua scientia, comprehenduntur
sub subiecto illius scientiae. Sed in sacra Scriptura determinatur de multis
aliis quam de Deo, puta de creaturis, et de moribus hominum. Ergo Deus
non est subiectum huius scientiae.
 Sed contra, illud est subiectum scientiae, de quo est sermo in scientia.
Sed in hac scientia fit sermo de Deo: dicitur enim theologia, quasi sermo
de Deo. Ergo Deus est subiectum huius scientiae.
 Respondeo dicendum quod Deus est subiectum huius scientiae. Sic
enim se habet subiectum ad scientiam, sicut obiectum ad potentiam vel habitum.
Proprie autem illud assignatur obiectum alicuius potentiae vel habitus,
sub cuius ratione omnia referuntur ad potentiam vel habitum: sicut homo
et lapis referuntur ad visum inquantum sunt colorata, unde coloratum est
proprium obiectum visus. Omnia autem pertractantur in sacra doctrina sub
ratione Dei: vel quia sunt ipse Deus; vel quia habent ordinem ad Deum,
ut ad principium et finem. Unde sequitur quod Deus vere sit subiectum huius
scientiae. Quod etiam manifestum fit ex principiis huius scientiae, quae
sunt articuli fidei, quae est de Deo: idem autem est subiectum principiorum
et totius scientiae, cum tota scientia virtute contineatur in principiis.

 
Quidam vero, attendentes ad ea quae in ista scientia tractantur, et
non ad rationem secundum quam considerantur, assignaverunt aliter subiectum
huius scientiae: vel res et signa; vel opera reparationis; vel totum Christum,
idest caput et membra. De omnibus enim istis tractatur in ista scientia,
sed secundum ordinem ad Deum.
 Ad primum ergo dicendum quod, licet de Deo non possimus scire
quid est, utimur tamen eius effectu, in hac doctrina, vel naturae vel gratiae,
loco definitionis, ad ea quae de Deo in hac doctrina considerantur: sicut
et in aliquibus scientiis philosophicis demonstratur aliquid de causa per
effectum, accipiendo effectum loco definitionis causae.
 Ad secundum dicendum quod omnia alia quae determinantur in sacra
doctrina, comprehenduntur sub Deo: non ut partes vel species vel accidentia,
sed ut ordinata aliqualiter ad ipsum.

 

 
 ARTICULUS 8
 Utrum haec doctrina sit argumentativa 

 Ad octavum sic proceditur. Videtur quod haec doctrina non sit argumentativa.
 1. Dicit enim Ambrosius in libro I De fide catholica: tolle argumenta,
ubi fides quaeritur. Sed in hac doctrina praecipue fides quaeritur: unde
dicitur Io. 20,31: haec scripta sunt ut credatis. Ergo sacra doctrina non
est argumentativa.
 2. Praeterea, si sit argumentativa, aut argumentatur ex auctoritate,
aut ex ratione. Si ex auctoritate, non videtur hoc congruere eius dignitati:
nam locus ab auctoritate est infirmissimus, secundum Boetium. Si etiam
ex ratione, hoc non congruit eius fini: quia secundum Gregorium in homilia,
fides non habet meritum, ubi humana ratio praebet experimentum. Ergo sacra
doctrina non est argumentativa.
 Sed contra est quod dicitur ad Titum 1,9: de episcopo: amplectentem
eum qui secundum doctrinam est, fidelem sermonem, ut potens si exhortari
in doctrina sana, et eos qui contradicunt arguere.
 Respondeo dicendum quod, sicut aliae scientiae non argumentatur
ad sua principia probanda, sed ex principiis argumentantur ad ostendendum
alia in ipsis scientiis; ita haec doctrina non argumentatur ad sua principia
probanda, quae sunt articuli fidei; sed ex eis procedit ad aliquid aliud
ostendendum; sicut Apostolus, I ad Cor. 15,12 sq., ex resurrectione Christi
argumentatur ad resurrectionem communem probandam.

 
Sed tamen considerandum est in scientiis philosophicis, quod inferiores
scientiae nec probant sua principia, nec contra negantem principia disputant,
sed hoc relinquunt superiori scientiae: suprema vero inter eas, scilicet
methaphysica, disputat contra negantem sua principia, si adversarius aliquid
concedit: si autem nihil concedit, non potest cum eo disputare, potest
tamen solvere rationes ipsius. Unde sacra Scriptura, cum non habeat superiorem,
disputat cum negante sua principia: argumentando quidem, si adversarius
aliquid concedat eorum quae per divinam revelationem habentur; sicut per
auctoritates sacrae doctrinae disputamus contra haereticos, et per unum
articulum contra negantes alium. Si vero adversarius nihil credat eorum
quae divinitus revelantur, non remanet amplius via ad probandum articulos
fidei per rationes, sed ad solvendum rationes, si quas inducit, contra
fidem. Cum enim fides infallibili veritati innitatur, impossibile autem
sit de vero demonstrari contrarium, manifestum est probationes quae contra
fidem inducuntur, non esse demonstrationes, sed solubilia argumenta.
 Ad primum ergo dicendum quod, licet argumenta rationis humanae
non habeant locum ad probandum quae fidei sunt, tamen ex articulis fidei
haec doctrina ad alia argumentatur, ut dictum est.
 Ad secundum dicendum quod argumentari ex auctoritate est maxime
proprium huius doctrinae: eo quod principia huius doctrinae per revelationem
habentur, et sic oportet quod credatur auctoritati eorum quibus revelatio
facta est. Nec hoc derogat dignitati huius doctrinae: nam licet locus ab
auctoritate quae fundatur super ratione humana, sit infirmissimus; locus
tamen ab auctoritate quae fundatur super revelatione divina, est efficacissimus.

 
Utitur tamen sacra doctrina etiam ratione humana: non quidem ad probandum
fidem, quia per hoc tolleretur meritum fidei; sed ad manifestandum aliqua
alia quae traduntur in hac doctrina. Cum enim gratia non tollat naturam,
sed perficiat, oportet quod naturalis ratio subserviat fidei; sicut et
naturalis inclinatio voluntatis obsequitur caritati. Unde et Apostolus
dicit, II ad Cor. 10,5: in captivitatem redigentes omnem intellectum in
obsequium Christi. Et inde est quod etiam auctoritatibus philosophorum
sacra doctrina utitur, ubi per rationem naturalem veritatem cognoscere
potuerunt; sicut Paulus, Actuum 17,28, inducit verbum Arati dicens: sicut
et quidam poetarum vestrorum dixerunt, genus Dei sumus.

 
Sed tamen sacra doctrina huiusmodi auctoritatibus utitur quasi extraneis
argumentis, et probabilibus. Auctoritatibus autem canonicae Scripturae
utitur proprie, ex necessitate argumentando. Auctoritatibus autem aliorum
doctorum ecclesiae, quasi arguendo ex propriis, sed probabiliter. Innititur
enim fides nostra revelationi Apostolis et Prophetis factae, qui canonicos
libros scripserunt: non autem revelationi, si qua fuit aliis doctoribus
facta. Unde dicit Augustinus, in epistola ad Hieronymum: Solis eis Scripturarum
libris qui canonici appellantur, didici hunc honorem deferre, ut nullum
auctorem eorum in scribendo errasse aliquid firmissime credam. Alios autem
ita lego, ut, quantalibet sanctitate doctrinaque praepolleant non ideo
verum putem, quod ipsi ita senserunt vel scripserunt.
 
 
 ARTICULUS 9
 Utrum sacra Scriptura debeat uti metaphoris 

 Ad nonum sic proceditur. Videtur quod sacra Scriptura non debeat uti
metaphoris.
 1. Illud enim quod est proprium infimae doctrinae non videtur
competere huic scientiae, quae inter alias tenet locum supremum, ut iam
dictum est. Procedere autem per similitudines varias et repraesentationes,
est proprium poeticae, quae est infima inter omnes doctrinas. Ergo huiusmodi
similitudinibus uti, non est conveniens huic scientiae.
 2. Praeterea, haec doctrina videtur esse ordinata ad veritatis
manifestationem: unde et manifestatoribus eius praemium promittitur, Eccli.
24,31: qui elucidant me, vitam aeternam habebunt. Sed per huiusmodi similitudines
veritas occultatur. Non ergo competit huic doctrinae divina tradere sub
similitudine corporalium rerum.
 3. Praeterea, quanto aliquae creaturae sunt sublimiores, tanto
magis ad divinam similitudinem accedunt. Si igitur aliquae ex creaturis
transumerentur ad Deum, tunc oporteret talem transumptionem maxime fieri
ex sublimioribus creaturis, et non ex infimis. Quod tamen in Scripturis
frequenter invenitur.
 Sed contra est quod dicitur Osee 12,10: Ego visionem multiplicavi
eis, et in manibus prophetarum assimilatus sum. Tradere autem aliquid sub
similitudine, est metaphoricum. Ergo ad sacram doctrinam pertinet uti metaphoris.
 Respondeo dicendum quod conveniens est sacrae Scripturae divina
et spiritualia sub similitudine corporalium tradere. Deus enim omnibus
providet secundum quod competit eorum naturae. Est autem naturale homini
ut per sensibilia ad intelligibilia veniat: quia omnis nostra cognitio
a sensu initium habet. Unde convenienter in sacra Scriptura traduntur nobis
spiritualia sub metaphoris corporalium et hoc est quod dicit Dionysius,
I. Cap. Caelestis hierarchiae: Impossibile est nobis aliter lucere divinum
radium, nisi varietate sacrorum velaminum circumvelatum.

 

Convenit etiam sacrae Scripturae, quae communiter omnibus proponitur
(secundum illud ad Rom. 1,14: sapientibus et insipientibus debitor sum),
ut spiritualia sub similitudinibus corporalium proponantur; ut saltem vel
sic rudes eam capiant, qui ad intelligibilia secundum se capienda non sunt
idonei.
 Ad primum ergo dicendum quod poeta utitur metaphoris propter repraesentationem:
repraesentatio enim naturaliter homini delectabilis est. Sed sacra doctrina
utitur metaphoris propter necessitatem et utilitatem, ut dictum est.
 Ad secundum dicendum quod radius divinae revelationis non destruitur
propter figuras sensibiles quibus circumvelatur, ut dicit Dionysius, sed
remanet in sua veritate; ut mentes quibus fit revelatio, non permittat
in similitudinibus permanere, sed elevet eas ad cognitionem intelligibilium;
et per eos quibus revelatio facta est, alii etiam circa haec instruantur.
Unde ea quae in uno loco Scripturae traduntur sub metaphoris, in aliis
locis expressius exponuntur. Et ipsa etiam occultatio figurarum utilis
est, ad exercitium studiosorum, et contra irrisiones infidelium, de quibus
dicitur, Mt. 7,6: nolite sanctum dare canibus.
 Ad tertium dicendum quod, sicut docet Dionysius, cap. 2 Cael.
hier., magis est conveniens quod divina in Scripturis tradantur sub figuris
vilium corporum, quam corporum nobilium. Et hoc propter tria. Primo, quia
per hoc magis liberatur humanus animus ab errore. Manifestum enim apparet
quod haec secundum proprietatem non dicuntur de divinis: quod posset esse
dubium, si sub figuris nobilium corporum describerentur divina; maxime
apud illos qui nihil aliud a corporibus nobilius excogitare noverunt. Secundo,
quia hic modus convenientior est cognitioni quam de Deo habemus in hac
vita. Magis enim manifestatur nobis de ipso quid non est, quam quid est:
et ideo similitudines illarum rerum quae magis elongantur a Deo, veriorem
nobis faciunt aestimationem quod sit supra illud quod de Deo dicimus vel
cogitamus. Tertio, quia per huiusmodi, divina magis occultantur indignis.
 
 
 ARTICULUS 10
 Utrum sacra Scriptura sub una littera habeat plures sensus 

 Ad decimum sic proceditur. Videtur quod sacra Scriptura sub una littera,
non habeat plures sensus, qui sunt historicus vel litteralis, allegoricus,
tropologicus sive moralis, et anagogicus.
 1. Multiplicitas enim sensuum in una scriptura parit confusionem
et deceptionem, et tollit arguendi firmitatem: unde ex multiplicibus propositionibus
non procedit argumentatio, sed secundum hoc aliquae fallaciae assignantur.
Sacra autem Scriptura debet esse efficax ad ostendendam veritatem absque
omni fallacia. Ergo non debent in ea sub una littera plures sensus tradi.
 2. Praeterea, Augustinus dicit in libro De utilitate credendi,
quod Scriptura quae Testamentum Vetus vocatur, quadrifariam traditur: scilicet,
secundum historiam, secundum aetiologiam, secundum analogiam, secundum
allegoriam. Quae quidem quatuor a quatuor praedictis videntur esse aliena
omnino. Non igitur conveniens videtur quod eadem littera sacrae Scripturae
secundum quatuor sensus praedictos exponatur.
 3. Praeterea, praeter praedictos sensus, invenitur sensus parabolicus,
qui inter illos sensus quatuor non continetur.
 Sed contra est quod dicit Gregorius, XX Moralium: Sacra Scriptura
omnes scientias ipso locutionis suae more transcendit: quia uno eodemque
sermone, dum narrat gestum, prodit mysterium.
 Respondeo dicendum quod auctor sacrae Scripturae est Deus, in
cuius potestate est ut non solum voces ad significandum accommodet (quod
etiam homo facere potest), sed etiam res ipsas. Et ideo, cum in omnibus
scientiis voces significent, hoc habet proprium ista scientia, quod ipsae
res significatae per voces, etiam significant aliquid. Illa ergo prima
significatio, qua voces significant res, pertinet ad primum sensum, qui
est sensus historicus vel litteralis. Illa vero significatio qua res significatae
per voces, iterum res alias significant, dicitur sensus spiritualis; qui
super litteralem fundatur, et eum supponit.

 
Hic autem sensus spiritualis trifariam dividitur. Sicut enim dicit
Apostolus, ad Heb. 7,19: lex vetus figura est novae legis: et ipsa nova
lex, ut dicit Dionysius in Ecclesiastica hierarchia, est figura futurae
gloriae: in nova etiam lege, ea quae in capite sunt gesta, sunt signa eorum
quae nos agere debemus. Secundum ergo quod ea quae sunt veteris legis,
significant ea quae sunt novae legis, est sensus allegoricus: secundum
vero quod ea quae in Christo sunt facta, vel in his quae Christum significant,
sunt signa eorum quae nos agere debemus, est sensus moralis: prout vero
significant ea quae sunt in aeterna gloria, est sensus anagogicus.

 
Quia vero sensus litteralis est, quem auctor intendit: auctor autem
sacrae Scripturae Deus est, qui omnia simul suo intellectu comprehendit:
non est inconveniens, ut dicit Augustinus XII Confessionum, si etiam secundum
litteralem sensum in una littera Scripturae plures sint sensus.
 Ad primum ergo dicendum quod multiplicitas horum sensuum non facit
aequivocationem, aut aliam speciem multiplicitatis: quia, sicut iam dictum
est, sensus isti non multiplicantur propter hoc quod una vox multa significet;
sed quia ipsae res significatae per voces, aliarum rerum possunt esse signa.
Et ita etiam nulla confusio sequitur in sacra Scriptura: cum omnes sensus
fundentur super unum, scilicet litteralem; ex quo solo potest trahi argumentum,
non autem ex his quae secundum allegoriam dicuntur, ut dicit Augustinus
in epistola contra Vincentium Donatistam. Non tamen ex hoc aliquid deperit
sacrae Scripturae: quia nihil sub spirituali sensu continetur fidei necessarium,
quod Scriptura per litteralem sensum alicubi manifeste non tradat.
 Ad secundum dicendum quod illa tria, historia, aetiologia, analogia,
ad unum litteralem sensum pertinent. Nam historia est, ut ipse Augustinus
exponit, cum simpliciter aliquid proponitur: aetiologia vero, cum causa
dicti assignatur, sicut cum Dominus assignavit causam quare Moyses permisit
licentiam repudiandi uxores, scilicet propter duritiam cordis ipsorum,
Mt. 19,8: analogia vero est, cum veritas unius Scripturae ostenditur veritati
alterius non repugnare. Sola autem allegoria, inter illa quatuor, pro tribus
spiritualibus sensibus ponitur. Sicut et Hugo de Sancto Victore sub sensu
allegorico etiam anagogicum comprehendit, ponens in tertio suarum Sententiarum
solum tres sensus, scilicet historicum, allegoricum et tropologicum.
 Ad tertium dicendum quod sensus parabolicus sub litterali continetur:
nam per voces significatur aliquid proprie, et aliquid figurative, nec
est litteralis sensus ipsa figura, sed id quod est figuratum. Non enim
cum Scriptura nominat Dei brachium, est litteralis sensus quod in Deo sit
membrum huiusmodi corporale: sed id quod per hoc membrum significatur,
scilicet virtus operativa. In quo patet quod sensui litterali sacrae Scripturae
nunquam potest subesse falsum.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page