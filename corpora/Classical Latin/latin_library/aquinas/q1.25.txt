St. Thomas Aquinas: Summa Theologica, Prima Pars Quaestio XXV 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XXV
 
De divina potentia
 
in sex articulos divisa 
 
 
 
 
 
Post considerationem divinae scientiae et voluntatis, et eorum quae ad hoc pertinent, restat
considerandum de divina potentia. 
Et circa hoc quaeruntur sex. 
 
 Primo: utrum in Deo sit potentia. 
 Secundo: utrum eius potentia sit infinita. 
 Tertio: utrum sit omnipotens. 
 Quarto: utrum possit facere quod ea quae sunt praeterita, non fuerint. 
 Quinto: utrum Deus possit facere quae non facit, vel praetermittere quae facit. 
 Sexto: utrum quae facit, possit facere meliora. 
 
 ARTICULUS 1
 
Utrum in Deo sit potentia
 
 Ad primum sic proceditur. Videtur quod in Deo non sit potentia. 
1. Sicut enim prima materia se habet ad potentiam, ita Deus, qui est agens primum, se habet ad
actum. Sed prima materia, secundum se considerata, est absque omni actu. Ergo agens primum,
quod est Deus, est absque potentia. 
2. Praeterea, secundum Philosophum, in IX Metaphys., qualibet potentia melior est eius actus:
nam forma est melior quam materia, et actio quam potentia activa; est enim finis eius. Sed nihil
est melius eo quod est in Deo: quia quidquid est in Deo, est Deus, ut supra ostensum est. Ergo
nulla potentia est in Deo. 
3. Praeterea, potentia est principium operationis. Sed operatio divina est eius essentia: cum in
Deo nullum sit accidens. Essentiae autem divinae non est aliquod principium. Ergo ratio
potentiae Deo non convenit. 
4. Praeterea, supra ostensum est quod scientia Dei et voluntas eius sunt causa rerum. Causa
autem et principium idem sunt. Ergo non oportet in Deo assignare potentiam, sed solum
scientiam et voluntatem. 
Sed contra est quod dicitur in Psalmo 88,9: Potens es, Domine, et veritas tua in circuitu tuo. 
Respondeo dicendum quod duplex est potentia: scilicet passiva, quae nullo modo est in Deo, et
activa, quam oportet in Deo summe ponere. Manifestum est enim quod unumquodque, secundum
quod est actu et perfectum, secundum hoc est principium activum alicuius: patitur autem
unumquodque, secundum quod est deficiens et imperfectum. Ostensum est autem supra quod Deus
est purus actus, et simpliciter et universaliter perfectus; neque in eo aliqua imperfectio locum
habet. Unde sibi maxime competit esse principium activum, et nullo modo pati. Ratio autem
activi principii convenit potentiae activae. Nam potentia activa est principium agendi in aliud:
potentia vero passiva est principium patiendi ab alio, ut Philosophus dicit, V Metaphys. 
Relinquitur ergo quod in Deo maxime sit potentia activa. 
Ad primum ergo dicendum quod potentia activa non dividitur contra actum, sed fundatur in eo:
nam unumquodque agit secundum quod est actu. Potentia vero passiva dividitur contra actum:
nam unumquodque patitur secundum quod est in potentia. Unde haec potentia excluditur a Deo,
non autem activa. 
Ad secundum dicendum quod, quandocumque actus est aliud a potentia, oportet quod actus sit
nobilior potentia. Sed actio Dei non est aliud ab eius potentia, sed utrumque est essentia divina:
quia nec esse eius est aliud ab eius essentia. Unde non oportet quod aliquid sit nobilius quam
potentia Dei. 
Ad tertium dicendum quod potentia in rebus creatis non solum est principium actionis, sed etiam
effectus. Sic igitur in Deo salvatur ratio potentiae quantum ad hoc, quod est principium
effectus: non autem quantum ad hoc, quod est prinicipium actionis, quae est divina essentia. Nisi
forte secundum modum intelligendi, prout divina essentia, quae in se simpliciter praehabet
quidquid perfectionis est in rebus creatis, potest intelligi et sub ratione actionis, et sub ratione
potentiae; sicut etiam intelligitur et sub ratione suppositi habentis naturam, et sub ratione
naturae. 
Ad quartum dicendum quod potentia non ponitur in Deo ut aliquid differens a scientia et voluntate
secundum rem, sed solum secundum rationem; inquantum scilicet potentia importat rationem
principii exequentis id quod voluntas imperat, et ad quod scientia dirigit; quae tria Deo
secundum idem conveniunt. Vel dicendum quod ipsa scientia vel voluntas divina, secundum quod
est principium effectivum, habet rationem potentiae. Unde consideratio scientiae et voluntatis
praecedit in Deo considerationem potentiae, sicut causa praecedit operationem et effectum. 
 
 ARTICULUS 2
 
Utrum potentia Dei sit infinita
 
 Ad secundum sic proceditur. Videtur quod potentia Dei non sit infinita. 
1. Omne enim infinitum est imperfectum, secundum Philosophum, in III Physic. Sed potentia
Dei non est imperfecta. Ergo non est infinita. 
2. Praeterea, omnis potentia manifestatur per effectum; alias frustra esset. Si igitur potentia
Dei esset infinita, posset facere effectum infinitum. Quod est impossibile. 
3. Praeterea, Philosophus probat in VIII Physic., quod si potentia alicuius corporis esset
infinita, moveret in instanti. Deus autem non movet in instanti: sed movet creaturam
spiritualem per tempus, creaturam vero corporalem per locum et tempus, secundum
Augustinum, VIII Super Genesim ad litteram. Non ergo est eius potentia infinita. 
Sed contra est quod dicit Hilarius, VIII De Trin., quod Deus est immensae virtutis, vivens,
potens. Omne autem immensum est infinitum. Ergo virtus divina est infinita. 
Respondeo dicendum quod, sicut iam dictum est, secundum hoc potentia activa invenitur in Deo,
secundum quod ipse actu est. Esse autem eius est infinitum, inquantum non est limitatum per
aliquid recipiens; ut patet per ea quae supra dicta sunt, cum de infinitate divinae essentiae
ageretur. Unde necesse est quod activa potentia Dei sit infinita. In omnibus enim agentibus hoc
invenitur, quod quanto aliquod agens perfectius habet formam qua agit, tanto est maior eius
potentia in agendo. Sicut quanto est aliquid magis calidum, tanto habet maiorem potentiam ad
calefaciendum: et haberet utique potentiam infinitam ad calefaciendum, si eius calor esset
infinitus. Unde, cum ipsa essentia divina, per quam Deus agit, sit infinita, sicut supra
ostensum est; sequitur quod eius potentia sit infinita. 
Ad primum ergo dicendum quod Philosophus loquitur de infinito quod est ex parte materiae non
terminatae per formam; cuiusmodi est infinitum quod congruit quantitati. Sic autem non est
infinita divina essentia, ut supra ostensum est; et per consequens nec eius potentia. Unde non
sequitur quod sit imperfecta. 
Ad secundum dicendum quod potentia agentis univoci tota manifestatur in suo effectu: potentia
enim generativa hominis nihil potest plus quam generare hominem. Sed potentia agentis non
univoci non tota manifestatur in sui effectus productione: sicut potentia solis non tota
manifestatur in productione alicuius animalis ex putrefactione generati. Manifestum est autem
quod Deus non est agens univocum: nihil enim aliud potest cum eo convenire neque in specie,
neque in genere, ut supra ostensum est. Unde relinquitur quod effectus eius semper est minor
quam potentia eius. Non ergo oportet quod manifestetur infinita potentia Dei in hoc, quod
producat effectum infinitum. Et tamen, etiam si nullum effectum produceret, non esset Dei
potentia frustra. Quia frustra est quod ordinatur ad finem, quem non attingit: potentia autem
Dei non ordinatur ad effectum sicut ad finem, sed magis ipsa est finis sui effectus. 
Ad tertium dicendum quod Philosophus in VIII Physic., probat, quod si aliquod corpus haberet
potentiam infinitam, quod moveret in non tempore. Et tamen ostendit, quod potentia motoris
caeli est infinita: quia movere potest tempore infinito. Relinquitur ergo secundum eius
intentionem, quod potentia infinita corporis si esset, moveret in non tempore: non autem
potentia incorporei motoris. Cuius ratio est, quia corpus movens aliud corpus, est agens
univocum. Unde oportet quod tota potentia agentis manifestetur in motu. Quia igitur quanto
moventis corporis potentia est maior, tanto velocius movet: necesse est quod si fuerit infinita,
moveat improportionabiliter citius, quod est movere in non tempore. Sed movens incorporeum
est agens non univocum. Unde non oportet, quod tota virtus eius manifestetur in motu ita, quod
moveat in non tempore. Et praesertim, quia movet secundum dispositionem suae voluntatis. 
 
 ARTICULUS 3
 
Utrum Deus sit omnipotens
 
 Ad tertium sic proceditur. Videtur quod Deus non sit omnipotens. 
1. Moveri enim et pati aliquid omnium est. Sed hoc Deus non potest: est enim immobilis, ut
supra dictum est. Non igitur est omnipotens. 
2. Praeterea, peccare aliquid agere est. Sed Deus non potest peccare, neque seipsum negare, ut
dicitur II Tim. 2,13. Ergo Deus non est omnipotens. 
3. Praeterea, de Deo dicitur quod omnipotentiam suam parcendo maxime et miserando
manifestat. Ultimum igitur quod potest divina potentia, est parcere et misereri. Aliquid autem
est multo maius quam parcere et misereri; sicut creare alium mundum, vel aliquid huiusmodi. 
Ergo Deus non est omnipotens. 
4. Praeterea, super illud I Cor. 1,20, stultam fecit Deus sapientiam huius mundi, dicit Glossa:
sapientiam huius mundi fecit Deus stultam, ostendendo possibile, quod illa impossibile
iudicabat. Unde videtur quod non sit aliquid iudicandum possibile vel impossibile secundum
inferiores causas, prout sapientia huius mundi iudicat; sed secundum potentiam divinam. Si
igitur Deus sit omnipotens, omnia erunt possibilia. Nihil ergo impossibile. Sublato autem
impossibili, tollitur necessarium: nam quod necesse est esse, impossibile est non esse. Nihil
ergo erit necessarium in rebus, si Deus est omnipotens. Hoc autem est impossibile. Ergo Deus
non est omnipotens. 
Sed contra est quod dicitur Lc. 1,37: non erit impossibile apud Deum omne verbum. 
Respondeo dicendum quod communiter confitentur omnes Deum esse omnipotentem. Sed
rationem omnipotentiae assignare videtur difficile. Dubium enim potest esse quid
compehendatur sub ista distributione, cum dicitur omnia posse Deum. Sed si quis recte
consideret, cum potentia dicatur ad possibilia, cum Deus omnia posse dicitur, nihil rectius
intelligitur quam quod possit omnia possibilia, et ob hoc omnipotens dicatur. 
Possibile autem dicitur dupliciter, secundum Philosophum, in V Metaphys. Uno modo, per
respectum ad aliquam potentiam: sicut quod subditur humanae potentiae, dicitur esse possibile
homini. Non autem potest dici quod Deus dicatur omnipotens, quia potest omnia quae sunt
possibilia naturae creatae: quia divina potentia in plura extenditur. Si autem dicatur quod Deus
sit omnipotens, quia potest omnia quae sunt possibilia suae potentiae, erit circulatio in
manifestatione omnipotentiae: hoc enim non erit aliud quam dicere quod Deus est omnipotens,
quia potest omnia quae potest. Relinquitur igitur quod Deus dicatur omnipotens, quia potest
omnia possibilia absolute, quod est alter modus dicendi possibile. Dicitur autem aliquid
possibile vel impossibile absolute, ex habitudine terminorum: possibile quidem, quia
praedicatum non repugnat subiecto, ut Socratem sedere; impossibile vero absolute, quia
praedicatum repugnat subiecto, ut hominem esse asinum. 
Est autem considerandum quod, cum unumquodque agens agat sibi simile, unicuique potentiae
activae correspondet possibile ut obiectum proprium, secundum rationem illius actus in quo
fundatur potentia activa: sicut potentia calefactiva refertur, ut ad proprium obiectum, ad esse
calefactibile. Esse autem divinum super quod ratio divinae potentiae fundatur, est esse
infinitum, non limitatum ad aliquod genus entis, sed praehabens in se totius esse perfectionem. 
Unde quidquid potest habere rationem entis, continetur sub possibilibus absolutis, respectu
quorum Deus dicitur omnipotens. 
Nihil autem opponitur rationi entis, nisi non ens. Hoc igitur repugnat rationi possibilis
absoluti, quod subditur divinae omnipotentiae, quod implicat in se esse et non esse simul. Hoc
enim omnipotentiae non subditur, non propter defectum divinae potentiae; sed quia non potest
habere rationem factibilis neque possibilis. Quaecumque igitur contradictionem non implicant,
sub illis possibilibus continentur, respectu quorum dicitur Deus omnipotens. Ea vero quae
contradictionem implicant sub divina omnipotentia non continentur: quia non possunt habere
possibilium rationem. Unde convenientius dicitur quod non possunt fieri, quam quod Deus non
potest ea facere. Neque hoc est contra verbum Angeli dicentis: non erit impossibile apud Deum
omne verbum. Id enim quod contradictionem implicat, verbum esse non potest: quia nullus
intellectus potest illud concipere. 
Ad primum ergo dicendum quod Deus dicitur omnipotens secundum potentiam activam, non
secundum potentiam passivam, ut dictum est. Unde, quod non potest moveri et pati, non
repugnat omnipotentiae. 
Ad secundum dicendum quod peccare est deficere a perfecta actione unde posse peccare est posse
deficere in agendo, quod repugnat omni potentiae. Et propter hoc, Deus peccare non potest, qui
est omnipotens. Quamvis Philosophus dicat, in IV Topic., quod potest Deus et studiosus prava
agere. Sed hoc intelligitur vel sub conditione cuius antecedens sit impossibile, ut puta si
dicamus quod potest Deus prava agere si velit: nihil enim prohibet conditionalem esse veram,
cuius antecedens et consequens est impossibile; sicut si dicatur, si homo est asinus, habet
quatuor pedes. Vel ut intelligatur quod Deus potest aliqua agere, quae nunc prava videntur; quae
tamen si ageret, bona essent. Vel loquitur secundum communem opinionem gentilium, qui
homines dicebant transferri in Deos, ut Iovem vel Mercurium. 
Ad tertium dicendum quod Dei omnipotentia ostenditur maxime in parcendo et miserando, quia
per hoc ostenditur Deum habere summam potestatem, quod libere peccata dimittit: eius enim qui
superioris legi astringitur, non est libere peccata condonare. Vel quia, parcendo hominibus et
miserando, perducit eos ad participationem infiniti boni, qui est ultimus effectus divinae
virtutis. Vel quia, ut supra dictum est, effectus divinae misericordiae est fundamentum omnium
divinorum operum: nihil enim debetur alicui nisi propter id quod est datum ei a Deo non
debitum. In hoc autem maxime divina omnipotentia manifestatur, quod ad ipsam pertinet prima
institutio omnium bonorum. 
Ad quartum dicendum quod possibile absolutum non dicitur neque secundum causas superiores,
neque secundum causas inferiores; sed secundum seipsum. Possibile vero quod dicitur
secundum aliquam potentiam, nominatur possibile secundum proximam causam. Unde ea quae
immediate nata sunt fieri a Deo solo, ut creare, iustificare, et huiusmodi, dicuntur possibilia
secundum causam superiorem: quae autem nata sunt fieri a causis inferioribus, dicuntur
possibilia secundum causas inferiores. Nam secundum conditionem causae proximae, effectus
habet contingentiam vel necessitatem, ut supra dictum est. In hoc autem reputatur stulta mundi
sapientia, quod ea quae sunt impossibilia naturae, etiam Deo impossibilia iudicabat. Et sic patet
quod omnipotentia Dei impossibilitatem et necessitatem a rebus non excludit. 
 
 ARTICULUS 4
 
Utrum Deus possit facere quod praeterita non fuerint
 
 Ad quartum sic proceditur. Videtur quod Deus possit facere quod praeterita non fuerint. 
1. Quod enim est impossibile per se, magis est impossibile quam quod est impossibile per
accidens. Sed Deus potest facere id quod est impossibile per se, ut caecum illuminare, vel
mortuum resuscitare. Ergo multo magis potest Deus facere illud quod est impossibile per
accidens. Sed praeterita non fuisse, est impossibile per accidens: accidit enim Socratem non
currere esse impossibile, ex hoc quod praeteriit. Ergo Deus potest facere quod praeterita non
fuerint. 
2. Praeterea, quidquid Deus facere potuit, potest: cum eius potentia non minuatur. Sed Deus
potuit facere, antequam Socrates curreret, quod non curreret. Ergo, postquam cucurrit, potest
Deus facere quod non cucurrerit. 
3. Praeterea, caritas est maior virtus quam virginitas. Sed Deus potest reparare caritatem
amissam. Ergo et virginitatem. Ergo potest facere quod illa quae corrupta fuit, non fuerit
corrupta. 
Sed contra est quod Hieronymus dicit: cum Deus omnia possit, non potest de corrupta facere
incorruptam. Ergo eadem ratione non potest facere de quocumque alio praeterito, quod non
fuerit. 
Respondeo dicendum quod, sicut supra dictum est, sub omnipotentia Dei non cadit aliquid quod
contradictionem implicat. Praeterita autem non fuisse, contradictionem implicat. Sicut enim
contradictionem implicat dicere quod Socrates sedet et non sedet, ita, quod sederit et non sederit. 
Dicere autem quod sederit, est dicere quod sit praeteritum: dicere autem quod non sederit, est
dicere quod non fuerit. Unde praeterita non fuisse, non subiacet divinae potentiae. Et hoc est
quod Augustinus dicit, Contra Faustum: Quisquis ita dicit: 'Si Deus omnipotens est, faciat ut quae
facta sunt, facta non fuerint', non videt hoc se dicere: 'Si Deus omnipotens est, faciat ut ea quae
vera sunt, eo ipso quod vera sunt, falsa sint'. Et Philosophus dicit, in VI Ethic., quod hoc solo
privatur Deus, ingenita facere quae sunt facta. 
Ad primum ergo dicendum quod, licet praeterita non fuisse sit impossibile per accidens, si
consideretur id quod est praeteritum, idest cursus Socratis; tamen, si consideretur praeteritum
sub ratione praeteriti, ipsum non fuisse est impossibile non solum per se, sed absolute,
contradictionem implicans. Et sic est magis impossibile quam mortuum resurgere, quod non
implicat contradictionem: quod dicitur impossibile secundum aliquam potentiam, scilicet
naturalem. Talia enim impossibilia divinae potentiae subduntur. 
Ad secundum dicendum quod sicut Deus, quantum est ad perfectionem divinae potentiae, omnia
potest, sed quaedam non subiacent eius potentiae, quia deficiunt a ratione possibilium; ita, si
attendatur immutabilitas divinae potentiae, quidquid Deus potuit, potest; aliqua tamen olim
habuerunt rationem possibilium, dum erant fienda, quae iam deficiunt a ratione possibilium,
dum sunt facta. Et sic dicitur Deus ea non posse, quia ea non possunt fieri. 
Ad tertium dicendum quod omnem corruptionem mentis et corporis Deus auferre potest a
muliere corrupta: hoc tamen ab ea removeri non poterit, quod corrupta non fuerit. Sicut etiam
ab aliquo peccatore auferre non potest quod non peccaverit, et quod caritatem non amiserit. 
 
 ARTICULUS 5
 
Utrum Deus possit facere quae non facit
 
 Ad quintum sic proceditur. Videtur quod Deus non possit facere nisi ea quae facit. 
1. Deus enim non potest facere quae non praescivit et praeordinavit se facturum. Sed non
praescivit neque praeordinavit se facturum, nisi ea quae facit. Ergo non potest facere nisi ea
quae facit. 
2. Praeterea, Deus non potest facere nisi quod debet, et quod iustum est fieri. Sed Deus non
debet facere quae non facit: nec iustum est ut faciat quae non facit. Ergo Deus non potest facere
nisi quae facit. 
3. Praeterea, Deus non potest facere nisi quod bonum est, et conveniens rebus factis. Sed rebus
factis a Deo non est bonum nec conveniens aliter esse quam sint. Ergo Deus non potest facere
nisi quae facit. 
Sed contra est quod dicitur Mt. 26,53: An non possum rogare Patrem meum, et exhibebit mihi
modo plus quam duodecim legiones angelorum? Neque autem ipse rogabat, neque Pater exhibebat
ad repugnandum Iudaeis. Ergo Deus potest facere quod non facit. 
Respondeo dicendum quod circa hoc quidam dupliciter erraverunt. Quidam enim posuerunt Deum
agere quasi ex necessitate naturae; ut sicut ex actione rerum naturalium non possunt alia
provenire nisi quae eveniunt, utpote ex semine hominis homo, ex semine olivae oliva; ita ex
operatione divina non possint aliae res, vel alius ordo rerum effluere, nisi sicut nunc est. Sed
supra ostendimus Deum non agere quasi ex necessitate naturae, sed voluntatem eius esse
omnium rerum causam; neque etiam ipsam voluntatem naturaliter et ex necessitate determinari
ad has res. Unde nullo modo iste cursus rerum sic ex necessitate a Deo provenit, quod alia
provenire non possent. 
Alii vero dixerunt quod potentia divina determinatur ad hunc cursum rerum, propter ordinem
sapientiae et iustitiae divinae, sine quo Deus nihil operatur. Cum autem potentia Dei, quae est
eius essentia, non sit aliud quam Dei sapientia, convenienter quidem dici potest quod nihil sit in
Dei potentia, quod non sit in ordine divinae sapientiae: nam divina sapientia totum posse
potentiae comprehendit. Sed tamen ordo a divina sapientia rebus inditus, in quo ratio iustitiae
consistit, ut supra dictum est, non adaequat divinam sapientiam, sicut ut divina sapientia
limitetur ad hunc ordinem. Manifestum est enim quod tota ratio ordinis, quam sapiens rebus a
se factis imponit, a fine sumitur. Quando igitur finis est proportionatus rebus propter finem
factis, sapientia facientis limitatur ad aliquem determinatum ordinem. Sed divina bonitas est
finis improportionabiliter excedens res creatas. Unde divina sapientia non determinatur ad
aliquem certum ordinem rerum, ut non possit alius cursus rerum ab ipsa effluere. Unde
dicendum est simpliciter quod Deus potest alia facere quam quae facit. 
Ad primum ergo dicendum quod in nobis, in quibus est aliud potentia et essentia a voluntate et
intellectu, et iterum intellectu aliud a sapientia, et voluntas aliud a iustitia, potest esse aliquid
in potentia, quod non potest esse in voluntate iusta, vel in intellectu sapiente. Sed in Deo est
idem potentia et essentia et voluntas et intellectus et sapientia et iustitia. Unde nihil potest esse
in potentia divina, quod non possit esse in voluntate iusta ipsius, et in intellectu sapiente eius. 
Tamen, quia voluntas non determinatur ex necessitate ad haec vel illa, nisi forte ex
suppositione, ut supra dictum est; neque sapientia Dei et iustitia determinantur ad hunc
ordinem, ut supra dictum est; nihil prohibet esse aliquid in potentia Dei, quod non vult, et quod
non continetur sub ordine quem statuit rebus. Et quia potentia intelligitur ut exequens,
voluntas autem ut imperans, et intellectus et sapientia ut dirigens, quod attribuitur potentiae
secundum se consideratae, dicitur Deus posse secundum potentiam absolutam. Et huiusmodi est
omne illud in quo potest salvari ratio entis, ut supra dictum est. Quod autem attribuitur
potentiae divinae secundum quod exequitur imperium voluntatis iustae, hoc dicitur Deus posse
facere de potentia ordinata. Secundum hoc ergo, dicendum est quod Deus potest alia facere, de
potentia absoluta, quam quae praescivit et praeordinavit se facturum: non tamen potest esse quod
aliqua faciat, quae non praesciverit et praeordinaverit se facturum. Quia ipsum facere subiacet
praescientiae et praeordinationi: non autem ipsum posse, quod est naturale. Ideo enim Deus
aliquid facit, quia vult: non tamen ideo potest, quia vult, sed quia talis est in sua natura. 
Ad secundum dicendum quod Deus non debet aliquid alicui nisi sibi. Unde, cum dicitur quod Deus
non potest facere nisi quod debet, nihil aliud significatur nisi quod Deus non potest facere nisi
quod ei est conveniens et iustum. Sed hoc quod dico conveniens et iustum, potest intelligi
dupliciter. Uno modo, sic quod hoc quod dico conveniens et iustum, prius intelligatur coniungi
cum hoc verbo est, ita quod restringatur ad standum pro praesentibus; et sic referatur ad
potentiam. Et sic falsum est quod dicitur: est enim sensus: Deus non potest facere nisi quod modo
conveniens est et iustum. Si vero prius coniungatur cum hoc verbo potest, quod habet vim
ampliandi, et postmodum cum hoc verbo est, significabitur quoddam praesens confusum: et erit
locutio vera, sub hoc sensu: Deus non potest facere nisi id quod, si faceret, esset conveniens et
iustum. 
Ad tertium dicendum quod, licet iste cursus rerum sit determinatus istis rebus quae nunc sunt,
non tamen ad hunc cursum limitatur divina sapientia et potestas. Unde, licet istis rebus quae
nunc sunt, nullus alius cursus esset bonus et conveniens, tamen Deus posset alias res facere, et
alium eis imponere ordinem. 
 
 ARTICULUS 6
 
Utrum Deus possit meliora facere ea quae facit
 
 Ad sextum sic proceditur. Videtur quod Deus non possit meliora facere ea quae facit. 
1. Quidquid enim Deus facit, potentissime et sapientissime facit. Sed tanto fit aliquid melius,
quanto fit potentius et sapientius. Ergo Deus non potest aliquid facere melius quam facit. 
2. Praeterea, Augustinus, Contra Maximinum, sic argumentatur: si Deus potuit, et noluit,
gignere filium sibi aequalem, invidus fuit. Eadem ratione, si Deus potuit res meliore facere
quam fererit, et noluit, invidus fuit. Sed invidia est omnino relegata a Deo. Ergo Deus
unumquodque fecit optimum. Non ergo Deus potest aliquid facere melius quam fecit. 
3. Praeterea, id quod est maxime et valde bonum, non potest melius fieri: quia maximo nihil est
maius. Sed, sicut Augustinus dicit in Enchirid., bona sunt singula quae Deus fecit, sed simul
universa valde bona: quia ex omnibus consistit universitatis admirabilis pulchritudo. Ergo
bonum universi non potest melius fieri a Deo. 
4. Praeterea, homo Christus est plenus gratia et veritate, et Spiritum habet non ad mensuram:
et sic non potest esse melior. Beatitudo etiam creata dicitur esse summum bonum: et sic non
potest esse melius. Beata etiam virgo Maria est super omnes choros angelorum exaltata: et sic
non potest esse melior. Non igitur omnia quae fecit Deus, potest facere meliora. 
Sed contra est quod dicitur ad Eph. 3,20, quod Deus potens est omnia facere abundantius quam
petimus aut intelligimus. 
Respondeo dicendum quod bonitas alicuius rei est duplex. Una quidem, quae est de essentia rei;
sicut esse rationale est de essentia hominis. Et quantum ad hoc bonum, Deus non potest facere
aliquam rem meliorem quam ipsa sit, licet possit facere aliquam aliam ea meliorem. Sicut
etiam non potest facere quaternarium maiorem: quia, si esset maior, iam non esset
quaternarius, sed alius numerus. Sic enim se habet additio differentiae substantialis in
definitionibus, sicut additio unitatis in numeris, ut dicitur in VIII Metaphys. Alia bonitas est,
quae est extra essentiam rei; sicut bonum hominis est esse virtuosum vel sapientem. Et
secundum tale bonum, potest Deus res a se factas facere meliores. Simpliciter autem loquendo,
qualibet re a se facta potest Deus facere aliam meliorem. 
Ad primum ergo dicendum quod, cum dicitur Deum posse aliquid facere melius quam facit, si ly
melius sit nomen, verum est: qualibet enim re potest facere aliam meliorem. Eandem vero
potest facere meliorem quodammodo, et quodammodo non, sicut dictum est. Si vero ly melius sit
adverbium, et importet modum ex parte facientis, sic Deus non potest facere melius quam sicut
facit: quia non potest facere ex maiori sapientiae et bonitate. Si autem importet modum ex parte
facti, sic potest facere melius: quia potest dare rebus a se factis meliorem modum essendi
quantum ad accidentalia, licet non quantum ad essentialia. 
Ad secundum dicendum quod de ratione filii est quod aequetur patri, cum ad perfectum venerit:
non est autem de ratione creaturae alicuius, quod sit melior quam a Deo facta est. Unde non est
similis ratio. 
Ad tertium dicendum quod universum, suppositis istis rebus, non potest esse melius; propter
decentissimum ordinem his rebus attributum a Deo, in quo bonum universi consistit. Quorum
si unum aliquod esset melius, corrumperetur proportio ordinis: sicut, si una chorda plus debito
intenderetur, corrumperetur citharae melodia. Posset tamen Deus alias res facere, vel alias
addere istis rebus factis: et sic esset illud universum melius. 
Ad quartum dicendum quod humanitas Christi ex hoc quod est unita Deo, et beatitudo creata ex
hoc quod est fruitio Dei, et Beata Virgo ex hoc quod est Mater Dei, habent quandam dignitatem
infinitam, ex bono infinito quod est Deus. Et ex hac parte non potest aliquid fieri melius eis,
sicut non potest aliquid melius esse Deo.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page