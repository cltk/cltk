St. Thomas Aquinas: Summa Theologica, Prima Pars Quaestio XV 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XV 
 
De ideis 
 
in tres articulos divisa 
 
 
 
 
 
Post considerationem de scientia Dei, restat considerare de ideis. 
Et circa hoc quaeruntur tria. 
 
 Primo: an sint ideae. 
 Secundo: utrum sint plures vel una tantum. 
 Tertio: utrum sint omnium quae cognoscuntur a Deo. 
 
 ARTICULUS 1 
 
Utrum ideae sint 
 
 Ad primum sic proceditur. Videtur quod ideae non sint. 
1. Dicit enim Dionysius, 7 cap. De div. nom., quod Deus non cognoscit res secundum ideam. Sed
ideae non ponuntur ad aliud, nisi ut per eas cognoscantur res. Ergo ideae non sunt. 
2. Praeterea, Deus in seipso cognoscit omnia, ut supra dictum est. Sed seipsum non cognoscit
per ideam. Ergo nec alia. 
3. Praeterea, idea ponitur ut principium cognoscendi et operandi. Sed essentia divina est
sufficiens principium cognoscendi et operandi omnia. Non ergo necesse est ponere ideas. 
Sed contra est quod dicit Augustinus, in libro Octoginta trium quaest.: Tanta vis in ideis
constituitur, ut, nisi his intellectis, sapiens esse nemo possit. 
Respondeo dicendum quod necesse est ponere in mente divina ideas. Idea enim graece, latine
forma dicitur: unde per ideas intelliguntur formae aliarum rerum, praeter ipsas res existentes. 
Forma autem alicuius rei praeter ipsam existens, ad duo esse potest; vel ut sit exemplar eius
cuius dicitur forma; vel ut sit principium cognitionis ipsius, secundum quod formae
cognoscibilium dicuntur esse in cognoscente. Et quantum ad utrumque est necesse ponere ideas. 
Quod sic patet. In omnibus enim quae non a casu generantur, necesse est formam esse finem
generationis cuiuscumque. Agens autem non ageret propter formam, nisi inquantum similitudo
formae est in ipso. Quod quidem contingit dupliciter. In quibusdam enim agentibus praeexistit
forma rei fiendae secundum esse naturale, sicut in his quae agunt per naturam; sicut homo
generat hominem, et ignis ignem. In quibusdam vero secundum esse intelligibile, ut in his quae
agunt per intellectum; sicut similitudo domus praeexistit in mente aedificatoris. Et haec potest
dici idea domus: quia artifex intendit domum assimilare formae quam mente concepit. 
Quia igitur mundus non est casu factus, sed est factus a Deo per intellectum agente, ut infra
patebit, necesse est quod in mente divina sit forma, ad similitudinem cuius mundus est factus. 
Et in hoc consistit ratio ideae. 
Ad primum ergo dicendum quod Deus non intelligit res secundum ideam extra se existentem. Et
sic etiam Aristoteles improbat opinionem Platonis de ideis secundum quod ponebat eas per se
existentes, non in intellectu. 
Ad secundum dicendum quod, licet Deus per essentiam suam se et alia cognoscat, tamen essentia
sua est principium operativum aliorum, non autem sui ipsius: et ideo habet rationem ideae
secundum quod ad alia comparatur, non autem secundum quod comparatur ad ipsum Deum. 
Ad tertium dicendum quod Deus secundum essentiam suam est similitudo omnium rerum. Unde
idea in Deo nihil est aliud quam Dei essentia. 
 
 ARTICULUS 2 
 
Utrum sint plures ideae 
 
 Ad secundum sic proceditur. Videtur quod non sint plures ideae. 
1. Idea enim in Deo est eius essentia. Sed essentia Dei est una tantum. Ergo et idea est una. 
2. Praeterea, sicut idea est principium cognoscendi et operandi, ita ars et sapientia. Sed in Deo
non sunt plures artes et sapientiae. Ergo nec plures ideae. 
3. Si dicatur quod ideae multiplicantur secundum respectus ad diversas creaturas, contra:
Pluralitas idearum est ab aeterno. Si ergo ideae sunt plures, creaturae autem sunt temporales,
ergo temporale erit causa aeterni. 
4. Praeterea, respectus isti aut sunt secundum rem in creaturis tantum aut etiam in Deo. Si in
creaturis tantum, cum creaturae non sint ab aeterno, pluralitas idearum non erit ab aeterno, si
multiplicentur solum secundum huiusmodi respectus. Si autem realiter sunt in Deo, sequitur
quod alia pluralitas realis sit in Deo quam pluralitas Personarum: quod est contra Damascenum,
dicentem quod in divinis omnia unum sunt, praeter ingenerationem, generationem et
processionem. Sic igitur non sunt plures ideae. 
Sed contra est quod dicit Augustinus, in libro Octoginta trium quaest.: Ideae sunt principales
quaedam formae vel rationes rerum stabiles atque incommutabiles, quia ipsae formatae non
sunt, ac per hoc aeternae ac semper eodem modo se habentes, quae divina intelligentia
continentur. Sed cum ipsae neque oriantur neque intereant, secundum eas tamen formari
dicitur omne quod oriri et interire potest, et omne quod oritur et interit. 
Respondeo dicendum quod necesse est ponere plures ideas. Ad cuius evidentiam, considerandum
est quod in quolibet effectu illud quod est ultimus finis, proprie est intentum a principali
agente; sicut ordo exercitus a duce. Illud autem quod est optimum in rebus existens, est bonum
ordinis universi, ut patet per Philosophum in XII Metaphys. Ordo igitur universi est proprie a
Deo intentus, et non per accidens proveniens secundum successionem agentium: prout quidam
dixerunt quod Deus creavit primum creatum tantum, quod creatum creavit secundum creatum,
et sic inde quousque producta est tanta rerum multitudo: secundum quam opinionem, Deus non
haberet nisi ideam primi creati. Sed si ipse ordo universi est per se creatus ab eo, et intentus
ab ipso, necesse est quod habeat ideam ordinis universi. Ratio autem alicuius totius haberi non
potest, nisi habeantur propriae rationes eorum ex quibus totum constituitur: sicut aedificator
speciem domus concipere non posset, nisi apud ipsum esset propria ratio cuiuslibet partium
eius. Sic igitur oportet quod in mente divina sint propriae rationes omnium rerum. Unde dicit
Augustinus in libro Octoginta trium quaest., quod singula propriis rationibus a Deo creata sunt. 
Unde sequitur quod in mente divina sint plures ideae. 
Hoc autem quomodo divinae simplicitati non repugnet, facile est videre, si quis consideret ideam
operati esse in mente operantis sicut quod intelligitur; non autem sicut species qua intelligitur,
quae est forma faciens intellectum in actu. Forma enim domus in mente aedificatoris est aliquid
ab eo intellectum, ad cuius similitudinem domum in materia format. Non est autem contra
simplicitatem divini intellectus, quod multa intelligat: sed contra simplicitatem eius esset, si
per plures species eius intellectus formaretur. Unde plures ideae sunt in mente divina ut
intellectae ab ipso. 
Quod hoc modo potest videri. Ipse enim essentiam suam perfecte cognoscit: unde cognoscit eam
secundum omnem modum quo cognoscibilis est. Potest autem cognosci non solum secundum quod
in se est, sed secundum quod est participabilis secundum aliquem modum similitudinis a
creaturis. Unaquaeque autem creatura habet propriam speciem, secundum quod aliquo modo
participat divinae essentiae similitudinem. Sic igitur inquantum Deus cognoscit suam essentiam
ut sic imitabilem a tali creatura, cognoscit eam ut propriam rationem et ideam huius creaturae. 
Et similiter de aliis. Et sic patet quod Deus intelligit plures rationes proprias plurium rerum;
quae sunt plures ideae. 
Ad primum ergo dicendum quod idea non nominat divinam essentiam inquantum est essentia, sed
inquantum est similitudo vel ratio huius vel illius rei. Unde secundum quod sunt plures
rationes intellectae ex una essentia, secundum hoc dicuntur plures ideae. 
Ad secundum dicendum quod sapientia et ars significantur ut quo Deus intelligit, sed idea ut quod
Deus intelligit. Deus autem uno intelligit multa; et non solum secundum quod in seipsis sunt,
sed etiam secundum quod intellecta sunt; quod est intelligere plures rationes rerum. Sicut
artifex, dum intelligit formam domus in materia, dicitur intelligere domum: dum autem
intelligit formam domus ut a se speculatam ex eo quod intelligit se intelligere eam, intelligit
ideam vel rationem domus. Deus autem non solum intelligit multas res per essentiam suam, sed
etiam intelligit se intelligere multa per essentiam suam. Sed hoc est intelligere plures rationes
rerum; vel, plures ideas esse in intellectu eius ut intellectas. 
Ad tertium dicendum quod huiusmodi respectus, quibus multiplicantur ideae, non causantur a
rebus, sed ab intellectu divino, comparante essentiam suam ad res. 
Ad quartum dicendum quod respectus multiplicantes ideas, non sunt in rebus creatis, sed in Deo. 
Non tamen sunt reales respectus, sicut illi quibus distinguuntur Personae, sed respectus
intellecti a Deo. 
 
 ARTICULUS 3 
 
Utrum omnium quae cognoscit Deus, sit ideae 
 
 Ad tertium sic proceditur. Videtur quod non omnium quae cognoscit Deus, sint ideae in ipso. 
1. Mali enim idea non est in Deo: quia sequeretur malum esse in Deo. Sed mala cognoscuntur a
Deo. Ergo non omnium quae cognoscuntur a Deo, sunt ideae. 
2. Praeterea, Deus cognoscit ea quae nec sunt nec erunt nec fuerunt, ut supra dictum est. Sed
horum non sunt ideae: quia dicit Dionysius, 5 cap. De div. nom., quod exemplaria sunt divinae
voluntates, determinativae et effectivae rerum. Ergo non omnium quae a Deo cognoscuntur, sunt
ideae in ipso. 
3. Praeterea, Deus cognoscit materiam primam: quae non potest habere ideam, cum nullam
habeat formam. Ergo idem quod prius. 
4. Praeterea, constat quod Deus scit non solum species, sed etiam genera et singularia et
accidentia. Sed horum non sunt ideae, secundum positionem Platonis, qui primus ideas
introduxit, ut dicit Augustinus. Non ergo omnium cognitorum a Deo sunt ideae in ipso. 
Sed contra, ideae sunt rationes in mente divina existentes, ut per Augustinum patet. Sed
omnium quae cognoscit, Deus habet proprias rationes. Ergo omnium quae cognoscit, habet
ideam. 
Respondeo dicendum quod, cum ideae a Platone ponerentur principia cognitionis rerum et
generationis ipsarum, ad utrumque se habet idea, prout in mente divina ponitur. Et secundum
quod est principium factionis rerum, exemplar dici potest; et ad practicam cognitionem
pertinet. Secundum autem quod principium cognoscitivum est, proprie dicitur ratio; et potest
etiam ad scientiam speculativam pertinere. Secundum ergo quod exemplar est, secundum hoc se
habet ad omnia quae a Deo fiunt secundum aliquod tempus. Secundum vero quod principium
cognoscitivum est, se habet ad omnia quae cognoscuntur a Deo, etiam si nullo tempore fiant; et ad
omnia quae a Deo cognoscuntur secundum propriam rationem, et secundum quod cognoscuntur ab
ipso per modum speculationis. 
Ad primum ergo dicendum quod malum cognoscitur a Deo non per propriam rationem, sed per
rationem boni. Et ideo malum non habet in Deo ideam, neque secundum quod idea est exemplar,
neque secundum quod est ratio. 
Ad secundum dicendum quod eorum quae neque sunt neque erunt neque fuerunt, Deus non habet
practicam cognitionem, nisi virtute tantum. Unde respectu eorum non est idea in Deo, secundum
quod idea significat exemplar, sed solum secundum quod significat rationem. 
Ad tertium dicendum quod Plato, secundum quosdam, posuit materiam non creatam: et ideo non
posuit ideam esse materiae, sed materiae concausam. Sed quia nos ponimus materiam creatam a
Deo, non tamen sine forma, habet quidem materia ideam in Deo, non tamen aliam ab idea
compositi. Nam materia secundum se neque esse habet, neque cognoscibilis est. 
Ad quartum dicendum quod genera non possunt habere ideam aliam ab idea speciei, secundum
quod idea significat exemplar: quia nunquam genus fit nisi in aliqua specie. Similiter etiam est
de accidentibus quae inseparabiliter concomitantur subiectum: quia haec simul fiunt cum
subiecto. Accidentia autem quae superveniunt subiecto, specialem ideam habent. Artifex enim
per formam domus facit omnia accidentia quae a principio concomitantur domum: sed ea quae
superveniunt domui iam factae, ut picturae vel aliquid aliud, facit per aliquam aliam formam. 
Individua vero, secundum Platonem, hon habebant aliam ideam quam ideam speciei: tum quia
singularia individuantur per materiam, quam ponebat esse increatam, ut quidam dicunt, et
concausam ideae; tum quia intentio naturae consistit in speciebus, nec particularia producit,
nisi ut in eis species salventur. Sed providentia divina non solum se extendit ad species, sed ad
singularia, ut infra dicetur.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page