St. Thomas Aquinas: Summa Theologica, Quaestio LX 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO LX
 De amore seu dilectione angelorum
 in quinque articulos divisa 
 
 
 
 
 
Deinde considerandum est de actu voluntatis, qui est amor sive dilectio:
nam omnis actus appetitivae virtutis ex amore seu dilectione derivatur.
Et circa hoc quaeruntur quinque.
 
 
Primo: utrum in angelis sit dilectio naturalis. 

 
Secundo: utrum in eis sit dilectio electiva. 

 
Tertio: utrum angelus diligat seipsum dilectione naturali an electiva. 

 
Quarto: utrum unus angelus diligat alium dilectione naturali sicut seipsum. 

 
Quinto: utrum angelus naturali dilectione diligat Deum plus quam seipsum. 
 

 ARTICULUS 1
 Utrum in angelo sit amor seu dilectio naturalis 

 Ad primum sic proceditur. Videtur quod in angelis non sit amor vel dilectio
naturalis.
 1. Amor enim naturalis dividitur contra intellectualem; ut patet per
Dionysium, 4 cap. De div. nom. Sed amor angeli est intellectualis. Ergo
non est naturalis.
 2. Praeterea, ea quae amant amore naturali, magis aguntur quam agant:
nihil enim habet dominium suae naturae. Sed angeli non aguntur, sed agunt;
cum sint liberi arbitrii, ut ostensum est. Ergo in angelis non est amor
seu dilectio naturalis.
 3. Praeterea, omnis dilectio aut est recta, aut non recta. Dilectio
autem recta pertinet ad caritatem: dilectio autem non recta pertinet ad
iniquitatem. Neutrum autem horum pertinet ad naturam: quia caritas est
supra naturam, iniquitas autem est contra naturam. Ergo nulla dilectio
naturalis est in angelis.
 Sed contra est quod dilectio sequitur cognitionem: nihil enim amatur
nisi cognitum, ut Augustinus dicit, X De Trin. Sed in angelis est cognitio
naturalis. Ergo et dilectio naturalis.
 Respondeo dicendum quod necesse est in angelis ponere dilectionem naturalem.
Ad cuius evidentiam, considerandum est quod semper prius salvatur in posteriori.
Natura autem prior est quam intellectus: quia natura cuiuscumque rei est
essentia eius. Unde id quod est naturae, oportet salvari etiam in habentibus
intellectum. Est autem hoc commune omni naturae, ut habeat aliquam inclinationem,
quae est appetitus naturalis vel amor. Quae tamen inclinatio diversimode
invenitur in diversis naturis, in unaquaque secundum modum eius. Unde in
natura intellectuali invenitur inclinatio naturalis secundum voluntatem;
in natura autem sensitiva, secundum appetitum sensitivum: in natura vero
carente cognitione, secundum solum ordinem naturae in aliquid. Unde cum
angelus sit natura intellectualis, oportet quod in voluntate eius sit naturalis
dilectio.
 Ad primum ergo dicendum quod intellectualis amor dividitur contra naturalem
qui est solum naturalis, inquantum est naturae quae non addit supra rationem
naturae perfectionem sensus aut intellectus.
 Ad secundum dicendum quod omnia quae sunt in toto mundo, aguntur ab
aliquo, praeter primum agens, quod ita agit quod nullo modo ab alio agitur:
in quo est idem natura et voluntas. Et ideo non est inconveniens si angelus
agatur, inquantum inclinatio naturalis est sibi indita ab auctore suae
naturae. Non tamen sic agitur quod non agat; cum habeat liberam voluntatem
 Ad tertium dicendum quod, sicut cognitio naturalis semper est vera,
ita dilectio naturalis semper est recta: cum amor naturalis nihil aliud
sit quam inclinatio naturae indita ab auctore naturae. Dicere ergo quod
inclinatio naturalis non sit recta, est derogare auctori naturae. Alia
tamen est rectitudo naturalis dilectionis, et alia est rectitudo caritatis
et virtutis: quia una rectitudo est perfectiva alterius. Sicut etiam alia
est veritas naturalis cognitionis; et alia est veritas cognitionis infusae
vel acquisitae.
 
 ARTICULUS 2
 Utrum in angelis sit dilectio electiva 

 Ad secundum sic proceditur. Videtur quod in angelis non sit dilectio
electiva.
 1. Dilectio enim electiva videtur esse amor rationalis: cum electio
sequatur consilium, quod in inquisitione consistit, ut dicitur in III Ethic.
Sed rationalis amor dividitur contra intellectualem (qui est proprius angelorum);
ut dicitur 4 cap. De div. nom. Ergo in angelis non est dilectio electiva.
 2. Praeterea, in angelis non est nisi cognitio naturalis, praeter cognitionem
infusam: quia non discurrunt de principiis ad acquirendum conclusiones.
Et sic ad omnia quae naturaliter cognoscere possunt, sic se habent sicut
intellectus noster ad prima principia quae naturaliter cognoscere potest.
Sed dilectio sequitur cognitionem, ut dictum est. Ergo in angelis, praeter
dilectionem gratuitam, non est nisi dilectio naturalis. Non ergo electiva.
 Sed contra, naturalibus neque meremur neque demeremur. Sed angeli sua
dilectione aliqua merentur, vel demerentur. Ergo in eis est aliqua dilectio
electiva.
 Respondeo dicendum quod in angelis est quaedam dilecto naturalis, et
quaedam electiva. Et naturalis dilectio in eis est principium electivae:
quia semper id quod pertinet ad prius, habet rationem principii; unde,
cum natura sit primum quod est in unoquoque, oportet quod id quod ad naturam
pertinet, sit principium in quolibet.
 Et hoc apparet in homine et quantum ad intellectum, et quantum ad voluntatem.
Intellectus enim cognoscit principia naturaliter: et ex hac cognitione
causatur in homine scientia conclusionum, quae non cognoscuntur naturaliter
ab homine, sed per inventionem vel doctrinam. Similiter in voluntate finis
hoc modo se habet, sicut principium in intellectu, ut dicitur in II Physic.
Unde voluntas naturaliter tendit in suum finem ultimum: omnis enim homo
naturaliter vult beatitudinem. Et ex hac naturali voluntate causantur omnes
aliae voluntates: cum quidquid homo vult, velit propter finem. Dilectio
igitur boni quod homo naturaliter vult sicut finem, est dilectio naturalis:
dilectio autem ab hac derivata, quae est boni quod diligitur propter finem,
est dilectio electiva.
 Hoc tamen differenter se habet ex parte intellectus et voluntatis.
Quia sicut supra dictum est, cognitio intellectus fit secundum quod res
cognitae sunt in cognoscente. Est autem ex imperfectione intellectualis
naturae in homine, quod non statim eius intellectus naturaliter habet omnia
intelligibilia, sed quaedam, a quibus in alia quodammodo movetur. Sed actus
appetitivae virtutis est, e converso, secundum ordinem appetentis ad res.
Quarum quaedam sunt secundum se bona, et ideo secundum se appetibilia:
quaedam vero habent rationem bonitatis ex ordine ad aliud, et sunt appetibilia
propter aliud. Unde non est ex imperfectione appetentis, quod aliquid appetat
naturaliter ut finem, et aliquid per electionem, ut ordinatur in finem.
Quia igitur natura intellectualis in angelis perfecta est, invenitur in
eis sola cognitio naturalis, non autem ratiocinativa; sed invenitur in
eis dilectio et naturalis et electiva.
 Haec autem dicta sunt, praetermissis his quae supra naturam sunt: horum
enim natura non est principium sufficiens. De his autem infra dicetur.
 Ad primum ergo dicendum quod non omnis dilectio electiva est amor rationalis,
secundum quod rationalis amor dividitur contra intellectualem. Dicitur
enim sic amor rationalis, qui sequitur cognitionem ratiocinativam: non
omnis autem electio consequitur discursum rationis, ut supra dictum est,
cum de libero arbitrio ageretur; sed solum electio hominis. Unde ratio
non sequitur.
 Ad secundum patet responsio ex dictis.
 
 ARTICULUS 3
 Utrum angelus diligat seipsum dilectione naturali et electiva 

 Ad tertium sic proceditur. Videtur quod angelus non diligat seipsum
dilectione naturali et electiva.
 1. Dilectio enim naturalis est ipsius finis, sicut dictum est; dilectio
autem electiva, eorum quae sunt ad finem. Sed idem non potest esse finis
et ad finem, respectu eiusdem. Ergo non potest esse eiusdem dilectio naturalis
et electiva.
 2. Praeterea, amor est virtus unitiva et concretiva, ut Dionysius dicit,
4 cap. De div. nom. Sed unitio et concretio est diversorum in unum reductorum.
Ergo non potest angelus diligere seipsum.
 3. Praeterea, dilectio est quidam motus. Sed omnis motus in alterum
tendit. Ergo videtur quod angelus non possit amare seipsum dilectione naturali,
nec electiva.
 Sed contra est quod Philosophus dicit, IX Ethic., quod amicabilia quae
sunt ad alterum, veniunt ex amicabilibus quae sunt ad seipsum.
 Respondeo dicendum quod, cum amor sit boni, bonum autem sit et in substantia
et in accidente, ut patet I Ethic.; dupliciter aliquid amatur: uno modo,
ut bonum subsistens; alio modo, ut bonum accidentale sive inhaerens. Illud
quidem amatur ut bonum subsistens, quod sic amatur ut ei aliquis velit
bonum. Ut bonum vero accidentale seu inhaerens amatur id quod desideratur
alteri: sicut amatur scientia, non ut ipsa sit bona, sed ut habeatur. Et
hunc modum amoris quidam nominaverunt concupiscentiam: primum vero amicitiam.
 Manifestum est autem quod in rebus cognitione carentibus, unumquodque
naturaliter appetit consequi id quod est sibi bonum; sicut ignis locum
sursum. Unde et angelus et homo naturaliter appetunt suum bonum et suam
perfectionem. Et hoc est amare seipsum. Unde naturaliter tam angelus quam
homo diligit seipsum, inquantum aliquod bonum naturali appetitu sibi desiderat.
Inquantum vero sibi desiderat aliquod bonum per electionem, intantum amat
seipsum dilectione electiva.
 Ad primum ergo dicendum quod angelus aut homo non diligit se dilectione
naturali electiva secundum idem; sed secundum diversa, ut dictum est.
 Ad secundum dicendum quod, sicut plus est esse unum quam uniri, ita
amor magis est unus ad seipsum, quam ad diversa quae ei uniuntur. Sed ideo
Dionysius usus fuit nomine unitionis et concretionis, ut ostenderet derivationem
amoris a se in alia, sicut ab uno derivatur unitio.
 Ad tertium dicendum quod, sicut amor est actio manens in agente, ita
est motus manens in amante, non autem tendens in aliquid aliud ex necessitate;
sed potest reflecti super amantem, ut amet seipsum, sicut et cognitio reflectitur
in cognoscentem, ut cognoscat seipsum.
 
 ARTICULUS 4
 Utrum unus angelus naturali dilectione diligat alium sicut seipsum 

 Ad quartum sic proceditur. Videtur quod unus angelus non diligat naturali
dilectione alium sicut seipsum.
 1. Dilectio enim sequitur cognitionem. Sed unus angelus non cognoscit
alium sicut seipsum: quia seipsum cognoscit per suam essentiam, alium vero
per eius similitudinem, ut supra dictum est. Ergo videtur quod unus angelus
non diligat alium sicut seipsum.
 2. Praeterea, causa est potior causato, et principium eo quod ex principio
derivatur. Sed dilectio quae est ad alium, derivatur ab ea quae est ad
seipsum; sicut dicit Philosophus, IX Ethic. Ergo angelus non diligit alium
sicut seipsum, sed seipsum magis.
 3. Praeterea, dilectio naturalis est alicuius tanquam finis; et non
potest removeri. Sed unus angelus non est finis alterius; et iterum haec
dilectio potest removeri, ut patet in daemonibus, qui non diligunt bonos
angelos. Ergo angelus non diligit alium naturali dilectione sicut seipsum.
 Sed contra est, quia illud quod invenitur in omnibus, etiam ratione
carentibus, videtur esse naturale. Sed sicut dicitur Eccli. 13,19, omne
animal diligit sibi simile. Ergo angelus diligit naturaliter alium sicut
seipsum.
 Respondeo dicendum quod, sicut dictum est, angelus et homo naturaliter
seipsum diligit. Illud autem quod est unum cum aliquo, est ipsummet: unde
unumquodque diligit id quod est unum sibi. Et si quidem sit unum sibi unione
naturali, diligit illud dilectione naturali: si vero sit unum secum unione
non naturali, diligit ipsum dilectione non naturali. Sicut homo diligit
civem suum dilectione politicae virtutis; consanguineum autem suum dilectione
naturali, inquantum est unum cum eo in principio generationis naturalis.
 Manifestum est autem quod id quod est unum cum aliquo, genere vel specie,
est unum per naturam. Et ideo dilectione naturali quaelibet res diligit
id quod est secum unum secundum speciem, inquantum diligit speciem suam.
Et hoc etiam apparet in his quae cognitione carent: nam ignis naturalem
inclinationem habet ut communicet alteri suam formam, quod est bonum eius;
sicut naturaliter inclinatur ad hoc quod quaerat bonum suum, ut esse sursum.
 Sic ergo dicendum est quod unus angelus diligit alium naturali dilectione,
inquantum convenit cum eo in natura. Sed inquantum convenit cum eo in aliquibus
aliis, vel etiam inquantum differt ab eo secundum quaedam alia, non diligit
eum naturali dilectione.
 Ad primum ergo dicendum quod hoc quod dico sicut seipsum, potest uno
modo determinare cognitionem seu dilectionem ex parte cogniti et dilecti.
Et sic cognoscit alium sicut seipsum: quia cognoscit alium esse, sicut
cognoscit seipsum esse. Alio modo potest determinare cognitionem et dilectionem
ex parte diligentis et cognoscentis. Et sic non cognoscit alium sicut seipsum:
quia se cognoscit per suam essentiam, alium autem non per eius essentiam.
Et similiter non diligit alium sicut seipsum: quia seipsum diligit per
suam voluntatem, alium autem non diligit per eius voluntatem.
 Ad secundum dicendum quod ly sicut non designat aequalitatem, sed similitudinem.
Cum enim dilectio naturalis super unitatem naturalem fundetur, illud quod
est minus unum cum eo, naturaliter minus diligit. Unde naturaliter plus
diligit quod est unum numero, quam quod est unum specie vel genere. Sed
naturale est quod similem dilectionem habeat ad alium sicut ad seipsum,
quantum ad hoc, quod sicut seipsum diligit inquantum vult sibi bonum, ita
alium diligat inquantum vult eius bonum.
 Ad tertium dicendum quod dilectio naturalis dicitur esse ipsius finis,
non tanquam cui aliquis velit bonum: sed tanquam bonum quod quis vult sibi,
et per consequens alii, inquantum est unum sibi. Nec ista dilectio naturalis
removeri potest etiam ab angelis malis, quin dilectionem naturalem habeant
ad alios angelos, inquantum cum eis communicant in natura. Sed odiunt eos,
inquantum diversificantur secundum iustitiam et iniustitiam.
 
 ARTICULUS 5
 Utrum angelus naturali dilectione diligat Deum plus quam seipsum 

 Ad quintum sic proceditur. Videtur quod angelus naturali dilectione
non diligat Deum plus quam seipsum.
 1. Quia, ut dictum est, dilectio naturalis fundatur super unione naturali.
Sed natura divina maxime distat a natura angeli. Ergo naturali dilectione
angelus minus diligit Deum quam se, vel etiam alium angelum.
 2. Praeterea, propter quod unumquodque, et illud magis. Sed naturali
dilectione quilibet diligit alium propter se: unumquodque enim diligit
aliquid inquantum est bonum sibi. Ergo dilectione naturali angelus non
diligit Deum plus quam seipsum.
 3. Praeterea, natura reflectitur in seipsam: videmus enim quod omne
agens naturaliter agit ad conservationem sui. Non autem reflecteretur in
seipsam natura, si tenderet in aliud plus quam in seipsam. Non ergo naturali
dilectione diligit angelus Deum plus quam se.
 4. Praeterea, hoc videtur esse proprium caritatis, ut aliquis Deum plus
quam seipsum diligat. Sed dilectio caritatis non est naturalis in angelis,
sed diffunditur in cordibus eorum per Spiritum Sanctum, qui datus est eis,
ut dicit Augustinus XII De civ. Dei. Ergo non diligunt Deum angeli dilectione
naturali plus quam seipsos.
 5. Praeterea, dilectio naturalis semper manet, manente natura. Sed diligere
Deum plus quam seipsum non manet in peccante angelo vel homine: quia, ut
Augustinus dicit, XIV De civ. Dei, fecerunt civitates duas amores duo,
terrenam scilicet amor sui usque ad Dei contemptum, caelestem vero amor
Dei usque ad contemptum sui. Ergo diligere Deum supra seipsum non est naturale.
 Sed contra, omnia moralia legis praecepta sunt de lege naturae. Sed
praeceptum de diligendo Deum supra seipsum, est praeceptum morale legis.
Ergo est de lege naturae. Ergo dilectione naturali angelus diligit Deum
supra seipsum.
 Respondeo dicendum quod quidam dixerunt quod angelus naturali dilectione
diligit Deum plus quam se, amore concupiscentiae: quia scilicet plus appetit
sibi bonum divinum quam bonum suum. Et quodammodo amore amicitiae, inquantum
scilicet Deo vult naturaliter angelus maius bonum quam sibi: vult enim
naturaliter Deum esse Deum, se autem vult habere naturam propriam. Sed
simpliciter loquendo, naturali dilectione plus diligit se quam Deum: quia
intensius et principalius naturaliter diligit se quam Deum.
 Sed falsitas huius opinionis manifeste apparet, si quis in rebus naturalibus
consideret ad quid res naturaliter moveatur: inclinatio enim naturalis
in his quae sunt sine ratione, demonstrat inclinationem naturalem in voluntate
intellectualis naturae. Unumquodque autem in rebus naturalibus, quod secundum
naturam hoc ipsum quod est, alterius est, principalius et magis inclinatur
in id cuius est, quam in seipsum. Et haec inclinatio naturalis demonstratur
ex his quae naturaliter aguntur: quia unumquodque, sicut agitur naturaliter,
sic aptum natum est agi, ut dicitur in II Physic. Videmus enim quod naturaliter
pars se exponit, ad conservationem totius: sicut manus exponitur ictui,
absque deliberatione, ad conservationem totius corporis. Et quia ratio
imitatur naturam, huiusmodi inclinationem invenimus in virtutibus politicis:
est enim virtuosi civis, ut se exponat mortis periculo pro totius reipublicae
conservatione; et si homo esset naturalis pars huius civitatis, haec inclinatio
esset ei naturalis.
 Quia igitur bonum universale est ipse Deus, et sub hoc bono continetur
etiam angelus et homo et omnis creatura, quia omnis creatura naturaliter,
secundum id quod est, Dei est; sequitur quod naturali dilectione etiam
angelus et homo plus et principalius diligat Deum quam seipsum. Alioquin,
si naturaliter plus seipsum diligeret quam Deum, sequeretur quod naturalis
dilectio esset perversa; et quod non perficeretur per caritatem, sed destrueretur.
 Ad primum ergo dicendum quod ratio illa procedit in his quae ex aequo
dividuntur, quorum unum non est alteri ratio existendi et bonitatis: in
talibus enim unumquodque diligit naturaliter magis seipsum quam alterum,
inquantum est magis sibi ipsi unum quam alteri. Sed in illis quorum unum
est tota ratio existendi, et bonitatis alii, magis diligitur naturaliter
tale alterum quam ipsum; sicut dictum est quod unaquaequae pars diligit
naturaliter totum plus quam se. Et quodlibet singulare naturaliter diligit
plus bonum suae speciei, quam bonum suum singulare. Deus autem non solum
est bonum unius speciei, sed est ipsum universale bonum simpliciter. Unde
unumquodque suo modo naturaliter diligit Deum plus quam seipsum.
 Ad secundum dicendum quod, cum dicitur quod Deus diligitur ab angelo
inquantum est ei bonus, si ly inquantum dicat finem, sic falsum est: non
enim diligit naturaliter Deum propter bonum suum, sed propter ipsum Deum.
Si vero dicat rationem amoris ex parte amantis, sic verum est: non enim
esset in natura alicuius quod amaret Deum, nisi ex eo quod unumquodque
dependet a bono quod est Deus.
 Ad tertium dicendum quod natura reflectitur in seipsam non solum quantum
ad id quod est ei singulare, sed multo magis quantum ad commune: inclinatur
enim unumquodque ad conservandum non solum suum individuum, sed etiam suam
speciem. Et multo magis habet naturalem inclinationem unumquodque in id
quod est bonum universale simpliciter.
 Ad quartum dicendum quod Deus, secundum quod est universale bonum, a
quo dependet omne bonum naturale, diligitur naturali dilectione ab unoquoque.
Inquantum vero est bonum beatificans naturaliter omnes supernaturali beatitudine,
sic diligitur dilectione caritatis.
 Ad quintum dicendum quod, cum in Deo sit unum et idem eius substantia
et bonum commune, omnes qui vident ipsam Dei essentiam, eodem motu dilectionis
moventur in ipsam Dei essentiam prout est ab aliis distincta, et secundum
quod est quoddam bonum commune. Et quia inquantum est bonum commune, naturaliter
amatur ab omnibus; quicumque videt eum per essentiam, impossibile est quin
diligat ipsum. Sed illi qui non vident essentiam eius, cognoscunt eum per
aliquos particulares effectus, qui interdum eorum voluntati contrariantur.
Et sic hoc modo dicuntur odio habere Deum: cum tamen, inquantum est bonum
commune omnium, unumquodque naturaliter diligat plus Deum quam seipsum.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page