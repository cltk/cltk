St. Thomas Aquinas: Summa Theologica, Quaestio LXXXVI 
 
 
 
 
 SUMMMA THEOLOGICAE 
 
 ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO LXXXVI
 Quid intellectus noster in rebus materialibus cognoscat 
 
 in quatuor articulos divisa 
 
 
 
 
 

Deinde considerandum est quid intellectus noster in rebus materialibus cognoscat. 
Et circa hoc quaeruntur quatuor. 
 
 Primo: utrum cognoscat singularia. 
 Secundo: utrum cognoscat infinita. 
 Tertio: utrum cognoscat contingentia. 
 Quarto: utrum cognoscat futura. 
 
 ARTICULUS 1
 
Utrum intellectus noster cognoscat singularia 
 
Ad primum sic proceditur. Videtur quod intellectus noster cognoscat singularia. 
1. Quicumque enim cognoscit compositionem, cognoscit extrema compositionis. Sed intellectus
noster cognoscit hanc compositionem. Socrates est homo: eius enim est propositionem formare.
Ergo intellectus noster cognoscit hoc singulare quod est Socrates. 
2. Praeterea, intellectus practicus dirigit ad agendum. Sed actus sunt circa singularia. Ergo
cognoscit singularia. 
3. Praeterea, intellectus noster intelligit seipsum. Ipse autem est quoddam singulare: alioquin
non haberet aliquem actum; actus enim singularium sunt. Ergo intellectus noster cognoscit
singulare. 
4. Praeterea, quidquid potest virtus inferior, potest superior. Sed sensus cognoscit singulare.
Ergo multo magis intellectus. 
Sed contra est quod dicit Philosophus, in I Physic., quod universale secundum rationem est
notum, singulare autem secundum sensum. 
Respondeo dicendum quod singulare in rebus materialibus intellectus noster directe et primo
cognoscere non potest. Cuius ratio est, quia principium singularitatis in rebus materialibus est
materia individualis: intellectus autem noster, sicut supra dictum est, intelligit abstrahendo
speciem intelligibilem ab huiusmodi materia. Quod autem a materia individuali abstrahitur, est
universale. Unde intellectus noster directe non est cognoscitivus nisi universalium. 
Indirecte autem, et quasi per quandam reflexionem, potest cognoscere singulare: quia, sicut
supra dictum est, etiam postquam species intelligibiles abstraxit, non potest secundum eas actu
intelligere nisi convertendo se ad phantasmata, in quibus species intelligibiles intelligit, ut
dicitur in III De anima. Sic igitur ipsum universale per speciem intelligibilem directe
intelligit; indirecte autem singularia, quorum sunt phantasmata. Et hoc modo format hanc
propositionem, Socrates est homo. Unde patet solutio ad primum. 
Ad secundum dicendum quod electio particularis operabilis est quasi conclusio syllogismi
intellectus practici, ut dicitur in VII Ethic. Ex universali autem propositione directe non potest
concludi singularis, nisi mediante aliqua singulari propositione assumpta. Unde universalis
ratio intellectus practici non movet nisi mediante particulari apprehensione sensitivae partis,
ut dicitur in III De anima. 
Ad tertium dicendum quod singulare non repugnat intelligibilitati inquantum est singulare, sed
inquantum est materiale, quia nihil intelligitur nisi immaterialiter. Et ideo si sit aliquod
singulare immateriale, sicut est intellectus, hoc non repugnat intelligibilitati. 
Ad quartum dicendum quod virtus superior potest illud quod potest virtus inferior, sed
eminentiori modo. Unde id quod cognoscit sensus materialiter et concrete, quod est cognoscere
singulare directe, hoc cognoscit intellectus immaterialiter et abstracte, quod est cognoscere
universale. 
 ARTICULUS 2
 
Utrum intellectus noster possit cognoscere infinita 
 
Ad secundum sic proceditur. Videtur quod intellectus noster possit cognoscere infinita. 
1. Deus enim excedit omnia infinita. Sed intellectus noster potest cognoscere Deum, ut supra
dictum est. Ergo multo magis potest cognoscere omnia alia infinita. 
2. Praeterea, intellectus noster natus est cognoscere genera et species. Sed quorundam generum
sunt infinitae species, sicut numeri, proportionis et figurae. Ergo intellectus noster potest
cognoscere infinita. 
3. Praeterea, si unum corpus non impediret aliud ab existendo in uno et eodem loco, nihil
prohiberet infinita corpora in uno loco esse. Sed una species intelligibilis non prohibet aliam ab
existendo simul in eodem intellectu: contingit enim multa scire in habitu. Ergo nihil prohibet
intellectum nostrum infinitorum scientiam habere in habitu. 
4. Praeterea, intellectus, cum non sit virtus materiae corporalis, ut supra dictum est, videtur
esse potentia infinita. Sed virtus infinita potest super infinita. Ergo intellectus noster potest
cognoscere infinita. 
Sed contra est quod dicitur in I Physic., quod infinitum, inquantum est infinitum, est ignotum. 
Respondeo dicendum quod, cum potentia proportionetur suo obiecto, oportet hoc modo se habere
intellectum ad infinitum, sicut se habet eius obiectum, quod est quidditas rei materialis. In
rebus autem materialibus non invenitur infinitum in actu, sed solum in potentia, secundum
quod unum succedit alteri, ut dicitur in III Physic. Et ideo in intellectu nostro invenitur
infinitum in potentia, in accipiendo scilicet unum post aliud: quia nunquam intellectus noster tot
intelligit, quin possit plura intelligere. 
Actu autem vel habitu non potest cognoscere infinita intellectus noster. Actu quidem non, quia
intellectus noster non potest simul actu cognoscere nisi quod per unam speciem cognoscit.
Infinitum autem non habet unam speciem: alioquin haberet rationem totius et perfecti. Et ideo
non potest intelligi nisi accipiendo partem post partem, ut ex eius definitione patet in III
Physic.: est enim infinitum cuius quantitatem accipientibus semper est aliquid extra accipere.
Et sic infinitum cognosci non posset actu, nisi omnes partes eius numerarentur: quod est
impossibile. 
Et eadem ratione non possumus intelligere infinita in habitu. In nobis enim habitualis cognitio
causatur ex actuali consideratione: intelligendo enim efficimur scientes, ut dicitur in II Ethic. 
Unde non possemus habere habitum infinitorum secundum distinctam cognitionem, nisi
consideravissemus omnia infinita, numerando ea secundum cognitionis successionem: quod est
impossible. Et ita nec actu nec habitu intellectus noster potest cognoscere infinita, sed in
potentia tantum, ut dictum est. 
Ad primum ergo dicendum quod, sicut supra dictum est, Deus dicitur infinitus sicut forma quae
non est terminata per aliquam materiam: in rebus autem materialibus aliquid dicitur infinitum
per privationem formalis terminationis. Et quia forma secundum se nota est, materia autem
sine forma ignota, inde est quod infinitum materiale est secundum se ignotum. Infinitum autem
formale, quod est Deus, est secundum se notum, ignotum autem quoad nos, propter defectum
intellectus nostri, qui secundum statum praesentis vitae habet naturalem aptitudinem ad
materialia cognoscenda. Et ideo in praesenti Deum cognoscere non possumus nisi per materiales
effectus. In futuro autem tolletur defectus intellectus nostri per gloriam, et tunc ipsum Deum in
sua essentia videre poterimus, tamen absque comprehensione. 
Ad secundum dicendum quod intellectus noster natus est cognoscere species per abstractionem a
phantasmatibus. Et ideo illas species numerorum et figurarum quas quis non est imaginatus, non
potest cognoscere nec actu nec habitu, nisi forte in genere et in principiis universalibus; quod
est cognoscere in potentia et confuse. 
Ad tertium dicendum quod, si duo corpora essent in uno loco, vel plura, non oporteret quod
successive subintrarent locum, ut sic per ipsam subintrationis successionem numerarentur
locata. Sed species intelligibiles ingrediuntur intellectum nostrum successive: quia non multa
simul actu intelliguntur. Et ideo oportet numeratas, et non infinitas species esse in intellectu
nostro. 
Ad quartum dicendum quod sicut intellectus noster est infinitus virtute, ita infinitum cognoscit.
Est enim virtus eius infinita, secundum quod non terminatur per materiam corporalem. Et est
cognoscitivus universalis, quod est abstractum a materia individuali, et per consequens non
finitur ad aliquod individuum, sed, quantum est de se, ad infinita individua se extendit. 
 ARTICULUS 3
 
Utrum intellectus sit cognoscitivus contingentium 
 
Ad tertium sic proceditur. Videtur quod intellectus non sit cognoscitivus contingentium. 
1. Quia, ut dicitur in VI Ethic., intellectus et sapientia et scientia non sunt contingentium, sed
necessariorum. 
2. Praeterea, sicut dicitur in IV Physic., ea quae quandoque sunt et quandoque non sunt, tempore
mensurantur. Intellectus autem a tempore abstrahit, sicut et ab aliis conditionibus materiae.
Cum igitur proprium contingentium sit quandoque esse et quandoque non esse, videtur quod
contingentia non cognoscantur ab intellectu. 
Sed contra, omnis scientia est in intellectu. Sed quaedam scientiae sunt de contingentibus; sicut
scientiae morales, quae sunt de actibus humanis subiectis libero arbitrio; et etiam scientiae
naturales, quantum ad partem quae tractat de generabilibus et corruptibilibus. Ergo intellectus
est cognoscitivus contingentium. 
Respondeo dicendum quod contingentia dupliciter possunt considerari. Uno modo, secundum quod
contingentia sunt. Alio modo, secundum quod in eis aliquid necessitatis invenitur: nihil enim est
adeo contingens, quin in se aliquid necessarium habeat. Sicut hoc ipsum quod est Socratem
currere, in se quidem contingens est; sed habitudo cursus ad motum est necessaria: necessarium
enim est Socratem moveri, si currit. 
Est autem unumquodque contingens ex parte materiae: quia contingens est quod potest esse et non
esse; potentia autem pertinet ad materiam. Necessitas autem consequitur rationem formae: quia
ea quae consequuntur ad formam, ex necessitate insunt. Materia autem est individuationis
principium: ratio autem universalis accipitur secundum abstractionem formae a materia
particulari. Dictum autem est supra quod per se et directe intellectus est universalium; sensus
autem singularium, quorum etiam indirecte quodammodo est intellectus, ut supra dictum est.
Sic igitur contingentia, prout sunt contingentia, cognoscuntur directe quidem sensu, indirecte
autem ab intellectu: rationes autem universales et necessariae contingentium cognoscuntur per
intellectum. 
Unde si attendantur rationes universales scibilium, omnes scientiae sunt de necessariis. Si
autem attendantur ipsae res, sic quaedam scientia est de necessariis, quaedam vero de
contingentibus. 
Et per hoc patet solutio ad obiecta. 
 ARTICULUS 4
 
Utrum intellectus noster cognoscat futura 
 
Ad quartum sic proceditur. Videtur quod intellectus noster cognoscat futura. 
1. Intellectus enim noster cognoscit per species intelligibiles, quae abstrahunt ab hic et nunc, et
ita se habent indifferenter ad omne tempus. Sed potest cognoscere praesentia. Ergo potest
cognoscere futura. 
2. Praeterea, homo quando alienatur a sensibus, aliqua futura cognoscere potest; ut patet in
dormientibus et phreneticis. Sed quando alienatur a sensibus, magis viget intellectu. Ergo
intellectus, quantum est de se, est cognoscitivus futurorum. 
3. Praeterea, cognitio intellectiva hominis efficacior est quam cognitio quaecumque brutorum
animalium. Sed quaedam animalia sunt quae cognoscunt quaedam futura; sicut corniculae
frequenter crocitantes significant pluviam mox futuram. Ergo multo magis intellectus humanus
potest futura cognoscere. 
Sed contra est quod dicitur Eccle. 8,6-7: Multa hominis afflictio, qui ignorat praeterita, et
futura nullo potest scire nuntio. 
Respondeo dicendum quod de cognitione futurorum eodem modo distinguendum est, sicut de
cognitione contingentium. Nam ipsa futura ut sub tempore cadunt, sunt singularia, quae
intellectus humanus non cognoscit nisi per reflexionem, ut supra dictum est. Rationes autem
futurorum possunt esse universales, et intellectu perceptibiles: et de eis etiam possunt esse
scientiae. 
Ut tamen communiter de cognitione futurorum loquamur, sciendum est quod futura dupliciter
cognosci possunt: uno modo, in seipsis; alio modo, in suis causis. In seipsis quidem futura
cognosci non possunt nisi a Deo; cui etiam sunt praesentia dum in cursu rerum sunt futura,
inquantum eius aeternus intuitus simul fertur supra totum temporis cursum, ut supra dictum
est cum de Dei scientia ageretur. Sed prout sunt in suis causis, cognosci possunt etiam a nobis.
Et si quidem in suis causis sint ut ex quibus ex necessitate proveniant, cognoscuntur per
certitudinem scientiae; sicut astrologus praecognoscit eclipsim futuram. Si autem sic sint in
suis causis ut ab eis proveniant ut in pluribus, sic cognosci possunt per quandam coniecturam
vel magis vel minus certam, secundum quod causae sunt vel magis vel minus inclinatae ad
effectus. 
Ad primum ergo dicendum quod ratio illa procedit de cognitione quae fit per rationes universales
causarum, ex quibus futura cognosci possunt secundum modum ordinis effectus ad causam. 
Ad secundum dicendum quod, sicut Augustinus dicit XII Confess., anima habet quandam vim
sortis, ut ex sui natura possit futura cognoscere: et ideo quando retrahitur a corporeis sensibus,
et quodammodo revertitur ad seipsam, fit particeps notitiae futurorum. Et haec quidem opinio
rationabilis esset, si poneremus quod anima acciperet cognitionem rerum secundum
participationem idearum, sicut Platonici posuerunt: quia sic anima ex sui natura cognosceret
universales causas omnium effectuum, sed impeditur per corpus; unde quando a corporis
sensibus abstrahitur, futura cognoscit. 
Sed quia iste modus cognoscendi non est connaturalis intellectui nostro, sed magis ut cognitionem
a sensibus accipiat; ideo non est secundum naturam animae quod futura cognoscat cum a sensibus
alienatur; sed magis per impressionem aliquarum causarum superiorum spiritualium et
corporalium. Spiritualium quidem, sicut cum virtute divina ministerio angelorum intellectus
humanus illuminatur, et phantasmata ordinantur ad futura aliqua cognoscenda; vel etiam cum
per operationem daemonum fit aliqua commotio in phantasia ad praesignandum aliqua futura
quae daemones cognoscunt, ut supra dictum est. Huiusmodi autem impressiones spiritualium
causarum magis nata est anima humana suscipere cum a sensibus alienatur: quia per hoc
propinquior fit substantiis spiritualibus, et magis libera ab exterioribus inquietudinibus. 
Contingit autem et hoc per impressionem superiorum causarum corporalium. Manifestum est
enim quod corpora superiora imprimunt in corpora inferiora. Unde cum vires sensitivae sint
actus corporalium organorum, consequens est quod ex impressione caelestium corporum
immutetur quodammodo phantasia. Unde cum caelestia corpora sint causa multorum futurorum,
fiunt in imaginatione aliqua signa quorundam futurorum. Haec autem signa magis percipiuntur
in nocte et a dormientibus, quam de die et a vigilantibus: quia, ut dicitur in libro De somn. et
vigil., quae deferuntur de die, dissolvuntur magis; plus est enim sine turbatione aer noctis, eo
quod silentiores sunt noctes. Et in corpore faciunt sensum propter somnum: quia parvi motus
interiores magis sentiuntur a dormientibus quam a vigilantibus. Hi vero motus faciunt
phantasmata, ex quibus praevidentur futura. 
Ad tertium dicendum quod animalia bruta non habent aliquid supra phantasiam quod ordinet
phantasmata, sicut habent homines rationem; et ideo phantasia brutorum animalium totaliter
sequitur impressionem caelestem. Et ideo ex motibus huiusmodi animalium magis possunt
cognosci quaedam futura, ut pluvia et huiusmodi, quam ex motibus hominum, qui moventur per
consilium rationis. Unde Philosophus dicit, in libro De somn. et vigil., quod quidam
imprudentissimi sunt maxime praevidentes: nam intelligentia horum non est curis affecta, sed
tanquam deserta et vacua ab omnibus, et mota secundum movens ducitur.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page