St. Thomas Aquinas: Summa Theologica, Prima Pars Quaestio XXXVI 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XXXVI
 
De persona Spiritus Sancti
 
in quatour articulos divisa 
 
 
 
 
 
Post haec considerandum est de his quae pertinent ad personam Spiritus Sancti. Qui quidem non
solum dicitur Spiritus Sanctus, sed etiam Amor et Donum Dei. 
Circa nomen ergo Spiritus Sancti quaeruntur quatuor. 
 
 Primo: utrum hoc nomen Spiritus Sanctus sit proprium alicuius divinae personae. 
 Secundo: utrum illa persona divina quae Spiritus Sanctus dicitur, procedat a Patre et
Filio. 
 Tertio: utrum procedat a Patre per Filium. 
 Quarto: utrum Pater et Filius sint unum principium Spiritus Sancti. 
 
 ARTICULUS 1
 
Utrum hoc nomen 'Spiritus Sanctus' sit proprium nomen 
alicuius divinae personae
 
 Ad primum sic proceditur. Videtur quod hoc nomen Spiritus Sanctus non sit proprium nomen
alicuius divinae personae. 
1. Nullum enim nomen commune tribus personis, est proprium alicuius personae. Sed hoc
nomen Spiritus Sanctus est commune tribus personis. Ostendit enim Hilarius, VIII De Trin., in
Spiritu Dei aliquando significari Patrem, ut cum dicitur, Spiritus Domini super me; aliquando
significari Filium, ut cum dicit Filius, in Spiritu Dei eiicio daemonia, 'naturae suae potestate
eiicere se daemonia demonstrans'; aliquando Spiritum Sanctum, ut ibi Effundam de Spiritu meo
super omnem carnem. Ergo hoc nomen Spiritus Sanctus non est proprium alicuius divinae
personae. 
2. Praeterea, nomina divinarum personarum ad aliquid dicuntur, ut Boetius dicit, in libro De
Trin. Sed hoc nomen Spiritus Sanctus non dicitur ad aliquid. Ergo hoc nomen non est proprium
divinae personae. 
3. Praeterea, quia Filius est nomen alicuius divinae personae, non potest dici Filius huius vel
illius. Dicitur autem spiritus huius vel illius hominis. Ut enim habetur Num. 11,17: Dixit
Dominus ad Moysen: Auferam de spiritu tuo, tradamque eis; et IV Reg. 2,15: Requievit spiritus
Eliae super Elisaeum. Ergo Spiritus Sanctus non videtur esse proprium nomen alicuius divinae
personae. 
Sed contra est quod dicitur I Io. ult., 7: Tres sunt qui testimonium dant in caelo, Pater, Verbum
et Spiritus Sanctus. Ut autem Augustinus dicit, VII De Trin., cum quaeritur, Quid tres?
dicimus, Tres personae. Ergo Spiritus Sanctus est nomen divinae personae. 
Respondeo dicendum quod, cum sint duae processiones in divinis, altera earum, quae est per
modum amoris, non habet proprium nomen, ut supra dictum est. Unde et relationes quae
secundum huiusmodi processionem accipiuntur, innominate sunt, ut etiam supra dictum est. 
Propter quod et nomen personae hoc modo procedentis, eadem ratione, non habet proprium
nomen. Sed sicut sunt accommodata aliqua nomina, ex usu loquentium, ad significandum
praedictas relationes, cum nominamus eas nomine processionis et spirationis, quae, secundum
proprietatem significationis, magis videntur significare actus notionales quam relationes; ita ad
significandum divinam personam quae procedit per modum amoris, accommodatum est, ex usu
Scripturae, hoc nomen Spiritus Sanctus. 
Et huius quidem convenientiae ratio sumi potest ex duobus. Primo quidem, ex ipsa communitate
eius quod dicitur Spiritus Sanctus. Ut enim Augustinus dicit, XV Deo Trin.: quia Spiritus
Sanctus communis est ambobus, id vocatur ipse proprie quod ambo communiter: nam et Pater
est Spiritus, et Filius est Spiritus; et Pater est sanctus, et Filius est sanctus. Secundo vero, ex
propria significatione. Nam nomen spiritus, in rebus corporeis, impulsionem quandam et
motionem significare videtur: nam flatum et ventum spiritum nominamus. Est autem proprium
amoris, quod moveat et impellat voluntatem amantis in amatum. Sanctitas vero illis rebus
attribuitur, quae in Deum ordinantur. Quia igitur persona divina procedit per modum amoris
quo Deus amatur, convenienter Spiritus Sanctus nominatur. 
Ad primum ergo dicendum quod hoc quod dico spiritus sanctus, prout sumitur in virtute duarum
dictionum, commune est toti Trinitati. Quia nomine spiritus significatur immaterialitas
divinae substantiae: spiritus enim corporeus invisibilis est, et parum habet de materia; unde
omnibus substantiis immaterialibus et invisibilibus hoc nomen attribuimus. Per hoc vero quod
dicitur sanctus, significatur puritas divinae bonitatis. Si autem accipiatur hoc quod dico
Spiritus Sanctus, in vi unius dictionis, sic ex usu Ecclesiae est accommodatum ad significandam
unam trium personarum, scilicet quae procedit per modum amoris, ratione iam dicta. 
Ad secundum dicendum quod, licet hoc quod dico Spiritus Sanctus, relative non dicatur, tamen
pro relativo ponitur, inquantum est accommodatum ad significandam personam sola relatione ab
aliis distinctam. Potest tamen intelligi etiam in nomine aliqua relatio, si Spiritus intelligatur
quasi spiratus. 
Ad tertium dicendum quod in nomine Filii intelligitur sola relatio eius qui est a principio, ad
principium: sed in nomine Patris intelligitur relatio principii; et similiter in nomine Spiritus,
prout importat quandam vim motivam. Nulli autem creaturae competit esse principium
respectu alicuius divinae personae, sed e converso. Et ideo potest dici Pater noster, et Spiritus
noster: non tamen potest dici Filius noster. 
 ARTICULUS 2
 
Utrum Spiritus Sanctus procedat a Filio
 
 Ad secundum sic proceditur. Videtur quod Spiritus Sanctus non procedat a Filio. 
1. Quia secundum Dionysium, non est audendum dicere aliquid de substantiali divinitate, praeter
ea quae divinitus nobis ex sacris eloquiis sunt expressa. Sed in Scriptura sacra non exprimitur
quod Spiritus Sanctus a Filio procedat, sed solum quod procedat a Patre; ut patet Io. 15,26;
Spiritum veritatis, qui a Patre procedit. Ergo Spiritus Sanctus non procedit a Filio. 
2. Praeterea, in symbolo Constantinopolitanae Synodi sic legitur: Credimus in Spiritum
Sanctum, Dominum et vivificantem, ex Patre procedentem, cum Patre et Filio adorandum et
glorificandum. Nullo igitur modo debuit addi in symbolo nostro quod Spiritus Sanctus procedat a
Filio: sed videntur esse anathematis rei, qui hoc addiderunt. 
3. Praeterea, Damascenus dicit: Spiritum Sanctum ex Patre dicimus, et Spiritum Patris
nominamus: ex Filio autem Spiritum Sanctum non dicimus, Spiritum vero Filii nominamus. 
Ergo Spiritus Sanctus non procedit a Filio. 
4. Praeterea, nihil procedit ab eo in quo quiescit. Sed Spiritus Sanctus quiescit in Filio. 
Dicitur enim in legenda beati Andreae: Pax vobis, et universis qui credunt in unum Deum
Patrem, et in unum Filium eius, unicum Dominum nostrum Iesum Christum, et in unum
Spiritum Sanctum, procedentem ex Patre, et in Filio permanentem. Ergo Spiritus Sanctus non
procedit a Filio. 
5. Praeterea, Filius procedit ut verbum. Sed spiritus noster in nobis non videtur procedere a
verbo nostro. Ergo nec Spiritus Sanctus procedit a Filio. 
6. Praeterea, Spiritus Sanctus perfecte procedit a Patre. Ergo superfluum est dicere quod
procedit a Filio. 
7. Praeterea, in perpetuis non differt esse et posse, ut dicitur in III Physic., et multo minus in
divinis. Sed Spiritus Sanctus potest distingui a Filio, etiam si ab eo non procedat. Dicit enim
Anselmus, in libro De processione Spiritus Sancti: Habent utique a Patre esse Filius et Spiritus
Sanctus, sed diverso modo: quia alter nascendo, et alter procedendo, ut alii sint per hoc ab
invicem. Et postea subdit: Nam si per aliud non essent plures Filius et Spiritus Sanctus, per
hoc solum essent diversi. Ergo Spiritus Sanctus distinguitur a Filio, ab eo non existens. 
Sed contra est quod dicit Athanasius: Spiritus Sanctus a Patre et Filio, non factus, nec creatus,
nec genitus, sed procedens. 
Respondeo dicendum quod necesse est dicere Spiritum Sanctum a Filio esse. Si enim non esset ab
eo, nullo modo posset ab eo personaliter distingui. Quod ex supra dictis patet. Non enim est
possibile dicere quod secundum aliquid absolutum divinae personae ab invicem distinguantur:
quia sequeretur quod non esset trium una essentia; quidquid enim in divinis absolute dicitur, ad
unitatem essentiae pertinet. Relinquitur ergo quod solum relationibus divinae personae ab
invicem distinguantur. Relationes autem personas distinguere non possunt, nisi secundum quod
sunt oppositae. Quod ex hoc patet, quia Pater habet duas relationes, quarum una refertur ad
Filium, et alia ad Spiritum Sanctum; quae tamen, quia non sunt oppositae, non constituunt duas
personas, sed ad unam personam Patris tantum pertinent. Si ergo in Filio et in Spiritu Sancto
non esset invenire nisi duas relationes quibus uterque refertur ad Patrem, illae relationes non
essent ad invicem oppositae; sicut neque duae relationes quibus Pater refertur ad illos. Unde,
sicut persona Patris est una, ita sequeretur quod persona Filii et Spiritus Sancti esset una,
habens duas relationes oppositas duabus relationibus Patris. Hoc autem est haereticum, cum
tollat fidem Trinitatis. Oportet ergo quod Filius et Spiritus Sanctus ad invicem referantur
oppositis relationibus. Non autem possunt esse in divinis aliae relationes oppositae nisi
relationes originis, ut supra probatum est. Oppositae autem relationes originis accipiuntur
secundum principium, et secundum quod est a principio. Relinquitur ergo quod necesse est
dicere vel Filium esse a Spiritu Sancto, quod nullus dicit: vel Spiritum Sanctum esse a Filio
quod nos confitemur. 
Et huic quidem consonat ratio processionis utriusque. Dictum enim est supra quod Filius
procedit per modum intellectus, ut verbum; Spiritus Sanctus autem per modum voluntatis, ut
amor. Necesse est autem quod amor a verbo procedat: non enim aliquid amamus, nisi secundum
quod conceptione mentis apprehendimus. Unde et secundum hoc manifestum est quod Spiritus
Sanctus procedit a Filio. 
Ipse etiam ordo rerum hoc docet. Nusquam enim hoc invenimus, quod ab uno procedant plura
absque ordine, nisi in illis solum quae materialiter differunt; sicut unus faber producit multos
cultellos materialiter ab invicem distinctos, nullum ordinem habentes ad invicem. Sed in rebus
in quibus non est sola materialis distinctio, semper invenitur in multitudine productorum
aliquis ordo. Unde etiam in ordine creaturarum productarum, decor divinae sapientiae
manifestatur. Si ergo ab una persona Patris procedunt duae personae, scilicet Filius et Spiritus
Sanctus, oportet esse aliquem ordinem eorum ad invicem. Nec potest aliquis ordo alius
assignari, nisi ordo naturae, quo alius est ex alio. Non est igitur possibile dicere quod Filius et
Spiritus Sanctus sic procedant a Patre, quod neuter eorum procedat ab alio, nisi quis poneret in
eis materialem distinctionem: quod est impossibile. 
Unde etiam ipsi Graeci processionem Spiritus Sancti aliquem ordinem habere ad Filium
intelligunt. Concedunt enim Spiritum Sanctum esse Spiritum Filii, et esse a Patre per Filium. 
Et quidam eorum dicuntur concedere quod sit a Filio, vel profluat ab eo: non tamen quod procedat. 
Quod videtur vel ex ignorantia, vel ex protervia esse. Quia si quis recte consideret, inveniet
processionis verbum inter omnia quae ad originem qualemcumque pertinent, communissimum
esse. Utimur enim eo ad designandum qualemcumque originem; sicut quod linea procedit a
puncto, radius a sole, rivus a fonte; et similiter in quibuscumque aliis. Unde ex quocumque alio
ad originem pertinente, potest concludi quod Spiritus Sanctus procedit a Filio. 
Ad primum ergo dicendum quod de Deo dicere non debemus quod in sacra Scriptura non invenitur
vel per verba, vel per sensum. Licet autem per verba non inveniatur in sacra Scriptura quod
Spiritus Sanctus procedit a Filio, invenitur tamen quantum ad sensum; et praecipue ubi dicit
Filius, Io. 16,14, de Spiritu Sancto loquens: Ille me clarificabit, quia de meo accipiet. 
Regulariter etiam in sacra Scriptura tenendum est, quod id quod de Patre dicitur, oportet de
Filio intelligi, etiam si dictio exclusiva addatur, nisi solum in illis in quibus Pater et Filius
secundum oppositas relationes distinguuntur. Cum enim Dominus, Mt. 11,27, dicit, Nemo novit
Filium nisi Pater, non excluditur quin Filius seipsum cognoscat. Sic igitur cum dicitur quod
Spiritus Sanctus a Patre procedit, etiam si adderetur quod a solo Patre procedit, non
excluderetur inde Filius: quia quantum ad hoc quod est esse principium Spiritus Sancti, non
opponuntur Pater et Filius; sed solum quantum ad hoc, quod hic est Pater et ille Filius. 
Ad secundum dicendum quod in quolibet concilio institutum fuit symbolum aliquod, propter
errorem aliquem qui in concilio damnabatur. Unde sequens concilium non faciebat aliud
symbolum quam primum: sed id quod implicite continebatur in primo symbolo, per aliqua addita
explanabatur contra haereses insurgentes. Unde in determinatione Chalcedonensis Synodi
dicitur; quod illi qui fuerunt congregati in Concilio Constantinopolitano, doctrinam de Spiritu
Sancto tradiderunt, non quod minus esset in praecedentibus (qui apud Nicaeam congregati sunt),
inferentes; sed intellectum eorum adversus haereticos declarantes. Quia igitur in tempore
antiquorum conciliorum nondum exortus fuerat error dicentium Spiritum Sanctum non
procedere a Filio; non fuit necessarium quod hoc explicite poneretur. Sed postea, insurgente
errore quorundam, in quodam concilio in Occidentalibus partibus congregato, expressum fuit
auctoritate Romani Pontificis; cuius auctoritate etiam antiqua concilia congregabantur et
confirmabantur. Continebatur tamen implicite in hoc ipso quod dicebatur Spiritus Sanctus a
Patre procedere. 
Ad tertium dicendum quod Spiritum Sanctum non procedere a Filio, primo fuit a Nestorianis
introductum; ut patet in quodam symbolo Nestorianorum damnato in Ephesina Synodo. Et hunc
errorem secutus fuit Theodoretus Nestorianus, et plures post ipsum; inter quos fuit etiam
Damascenus. Unde in hoc eius sententiae non est standum. Quamvis a quibusdam dicatur quod
Damascenus, sicut non confitetur Spiritum Sanctum esse a Filio, ita etiam non negat, ex vi
illorum verborum. 
Ad quartum dicendum quod per hoc quod Spiritus Sanctus dicitur quiescere vel manere in Filio,
non excluditur quin ab eo procedat: quia et Filius in Patre manere dicitur, cum tamen a Patre
procedat. Dicitur etiam Spiritus Sanctus in Filio quiescere, vel sicut amor amantis quiescit in
amato; vel quantum ad humanam naturam Christi, propter id quod scriptum est, Io. 1,33: Super
quem videris Spiritum descendentem, et manentem super eum, hic est qui baptizat. 
Ad quintum dicendum quod Verbum in divinis non accipitur secundum similitudinem verbi
vocalis, a quo non procedit spiritus, quia sic tantum metaphorice diceretur: sed secundum
similitudinem verbi mentalis, a quo amor procedit. 
Ad sextum dicendum quod per hoc quod Spiritus Sanctus perfecte procedit a Patre, non solum non
superfluum est dicere quod Spiritus Sanctus procedat a Filio; sed omnino necessarium. Quia una
virtus est Patris et Filii; et quidquid est a Patre, necesse est esse a Filio, nisi proprietati
filiationis repugnet. Non enim Filius est a seipso, licet sit a Patre. 
Ad septimum dicendum quod Spiritus Sanctus distinguitur personaliter a Filio in hoc, quod origo
unius distinguitur ab origine alterius. Sed ipsa differentia originis est per hoc, quod Filius est
solum a Patre, Spiritus Sanctus vero a Patre et Filio. Non enim aliter processiones
distinguerentur, sicut supra ostensum est. 
 ARTICULUS 3
 
Utrum Spiritus Sanctus procedat a Patre per Filium
 
 Ad tertium sic proceditur. Videtur quod Spiritus Sanctus non procedat a Patre per Filium. 
1. Quod enim procedit ab aliquo per aliquem, non procedit ab eo immediate. Si igitur Spiritus
Sanctus procedit a Patre per Filium, non procedit a Patre immediate. Quod videtur
inconveniens. 
2. Praeterea, si Spiritus Sanctus procedit a Patre per Filium, non procedit a Filio nisi propter
Patrem. Sed propter quod unumquodque, et illud magis. Ergo magis procedit a Patre quam a
Filio. 
3. Praeterea, Filius habet esse per generationem. Si igitur Spiritus Sanctus est a Patre per
Filium, sequitur quod prius generetur Filius, et postea procedat Spiritus Sanctus. Et sic
processio Spiritus Sancti non est aeterna. Quod est haereticum. 
4. Praeterea, cum aliquis dicitur per aliquem operari, potest e converso dici: sicut enim
dicimus quod rex operatur per ballivum, ita potest dici quod ballivus operatur per regem. Sed
nullo modo dicimus quod Filius spiret Spiritum Sanctum per Patrem. Ergo nullo modo potest
dici quod Pater spiret Spiritum Sanctum per Filium. 
Sed contra est quod Hilarius dicit, in libro De Trin.: Conserva hanc, oro, fidei meae religionem,
ut semper obtineam Patrem, scilicet te; et Filium tuum una tecum adorem; et Spiritum Sanctum
tuum, qui est per Unigenitum tuum, promerear. 
Respondeo dicendum quod in omnibus locutionibus in quibus dicitur aliquis per aliquem operari,
haec praepositio per designat in causali aliquam causam seu principium illius actus. Sed cum
actio sit media inter faciens et factum, quandoque illud causale cui adiungitur haec praepositio
per, est causa actionis secundum quod exit ab agente. Et tunc est causa agenti quod agat; sive sit
causa finalis, sive formalis, sive effectiva vel motiva: finalis quidem, ut si dicamus quod artifex
operatur per cupiditatem lucri; formalis vero, ut si dicamus quod operatur per artem suam;
motiva vero, si dicamus quod operatur per imperium alterius. Quandoque vero dictio causalis
cui adiungitur haec praepositio per, est causa actionis secundum quod terminatur ad factum; ut
cum dicimus, artifex operatur per martellum. Non enim significatur quod martellus sit causa
artifici quod agat: sed quod sit causa artificiato ut ab artifice procedat; et quod hoc ipsum habeat
ab artifice. Et hoc est quod quidam dicunt, quod haec praepositio per quandoque notat
auctoritatem in recto, ut cum dicitur, rex operatur per ballivum: quandoque autem in obliquo,
ut cum dicitur, ballivus operatur per regem. 
Quia igitur Filius habet a Patre quod ab eo procedat Spiritus Sanctus, potest dici quod Pater per
Filium spirat Spiritum Sanctum; vel quod Spiritus Sanctus procedat a Patre per Filium, quod
idem est. 
Ad primum ergo dicendum quod in qualibet actione est duo considerare: scilicet suppositum
agens, et virtutem qua agit; sicut ignis calefacit calore. Si igitur in Patre et Filio consideretur
virtus qua spirant Spiritum Sanctum, non cadit ibi aliquod medium: quia haec virtus est una et
eadem. Si autem considerentur ipsae personae spirantes, sic, cum Spiritus Sanctus communiter
procedat a Patre et Filio, invenitur Spiritus Sanctus immediate a Patre procedere, inquantum
est ab eo; et mediate, inquantum est a Filio. Et sic dicitur procedere a Patre per Filium. Sicut
etiam Abel processit immediate ab Adam, inquantum Adam fuit pater eius, et mediate, inquantum
Eva fuit mater eius, quae processit ab Adam; licet hoc exemplum materialis processionis
ineptum videatur ad significandam immaterialem processionem divinarum Personarum. 
Ad secundum dicendum quod, si Filius acciperet a Patre aliam virtutem numero ad spirandum
Spiritum Sanctum, sequeretur quod esset sicut causa secunda et instrumentalis: et sic magis
procederet a Patre quam a Filio. Sed una et eadem numero virtus spirativa est in Patre et Filio:
et ideo aequaliter procedit ab utroque. Licet aliquando dicatur principaliter vel proprie
procedere de Patre, propter hoc quod Filius habet hanc virtutem a Patre. 
Ad tertium dicendum quod, sicut generatio Filii est coaeterna generanti, unde non prius fuit
Pater quam gigneret Filium; ita processio Spiritus Sancti est coaeterna suo principio. Unde non
fuit prius Filius genitus, quam Spiritus Sanctus procederet; sed utrumque aeternum est. 
Ad quartum dicendum quod, cum aliquis dicitur per aliquid operari, non semper recipitur
conversio: non enim dicimus quod martellus operetur per fabrum. Dicimus autem quod ballivus
operatur per regem: quia ballivi est agere, cum sit dominus sui actus. Martelli autem non est
agere, sed solum agi: unde non designatur nisi ut instrumentum. Dicitur autem ballivus operari
per regem, quamvis haec praepositio per denotet medium, quia quanto suppositum est prius in
agendo, tanto virtus eius est immediatior effectui: quia virtus causae primae coniungit causam
secundam suo effectui: unde et prima principia dicuntur immediata in demonstrativis scientiis. 
Sic igitur, inquantum ballivus est medius secundum ordinem suppositorum agentium, dicitur
rex operari per ballivum: secundum ordinem vero virtutem, dicitur ballivus operari per
regem, quia virtus regis facit quod actio ballivi consequatur effectum. Ordo autem non
attenditur inter Patrem et Filium quantum ad virtutem; sed solum quantum ad supposita. Et
ideo dicitur quod Pater spirat per Filium, et non e converso. 
 ARTICULUS 4
 
Utrum Pater et Filius sint unum principium Spiritus Sancti
 
 Ad quartum sic proceditur. Videtur quod Pater et Filius non sint unum principium Spiritus
Sancti. 
1. Quia Spiritus Sanctus non videtur a Patre et Filio procedere inquantum sunt unum: neque in
natura, quia Spiritus Sanctus sic etiam procederet a seipso, qui est unum cum eis in natura;
neque etiam inquantum sunt unum in aliqua proprietate, quia una proprietas non potest esse
duorum suppositorum, ut videtur. Ergo Spiritus Sanctus procedit a Patre et Filio ut sunt
plures. Non ergo Pater et Filius sunt unum principium Spiritus Sancti. 
2. Praeterea, cum dicitur, Pater et Filius sunt unum principium Spiritus Sancti, non potest ibi
designari unitas personalis: quia sic Pater et Filius essent una persona. Neque etiam unitas
proprietatis: quia si propter unam proprietatem Pater et Filius sunt unum principium Spiritus
Sancti, pari ratione, propter duas proprietates Pater videtur esse duo principia Filii et
Spiritus Sancti; quod est inconveniens. Non ergo Pater et Filius sunt unum principium Spiritus
Sancti. 
3. Praeterea, Filius non magis convenit cum Patre quam Spiritus Sanctus. Sed Spiritus Sanctus
et Pater non sunt unum principium respectu alicuius divinae personae. Ergo neque Pater et
Filius. 
4. Praeterea, si Pater et Filius sunt unum principium Spiritus Sancti, aut unum quod est Pater;
aut unum quod non est Pater. Sed neutrum est dare: quia si unum quod est Pater, sequitur quod
Filius sit Pater; si unum quod non est Pater, sequitur quod Pater non est Pater. Non ergo
dicendum est quod Pater et Filius sint unum principium Spiritus Sancti. 
5. Praeterea, si Pater et Filius sunt unum principium Spiritus Sancti, videtur e converso
dicendum quod unum principium Spiritus Sancti sit Pater et Filius. Sed haec videtur esse falsa:
quia hoc quod dico principium, oportet quod supponat vel pro persona Patris, vel pro persona
Filii; et utroque modo est falsa. Ergo etiam haec est falsa, Pater et Filius sunt unum principium
Spiritus Sancti. 
6. Praeterea, unum in substantia facit idem. Si igitur Pater et Filius sunt unum principium
Spiritus Sancti, sequitur quod sint idem principium. Sed hoc a multis negatur. Ergo non est
concedendum quod Pater et Filius sint unum principium Spiritus Sancti. 
7. Praeterea, Pater et Filius et Spiritus Sanctus, quia sunt unum principium creaturae,
dicuntur esse unus Creator. Sed Pater et Filius non sunt unus spirator, sed duo spiratores, ut a
multis dicitur. Quod etiam consonat dictis Hilarii, qui dicit, in II De Trin., quod Spiritus
Sanctus a Patre et Filio auctoribus confitendus est. Ergo Pater et Filius non sunt unum
principium Spiritus Sancti. 
Sed contra est quod Augustinus dicit, in V De Trin., quod Pater et Filius non sunt duo principia,
sed unum principium Spiritus Sancti. 
Respondeo dicendum quod Pater et Filius in omnibus unum sunt, in quibus non distinguit inter
eos relationis oppositio. Unde, cum in hoc quod est esse principium Spiritus Sancti, non
opponantur relative, sequitur quod Pater et Filius sunt unum principium Spiritus Sancti. 
Quidam tamen dicunt hanc esse impropriam, Pater et Filius sunt unum principium Spiritus
Sancti. Quia cum hoc nomen principium, singulariter acceptum, non significet personam, sed
proprietatem, dicunt quod sumitur adiective: et quia adiectivum non determinatur per
adiectivum, non potest convenienter dici quod Pater et Filius sint unum principium Spiritus
Sancti: nisi unum intelligatur quasi adverbialiter positum, ut sit sensus, sunt unum
principium, idest uno modo. Sed simili ratione posset dici Pater duo principia Filii et Spiritus
Sancti, idest duobus modis. 
Dicendum est ergo quod, licet hoc nomen principium significet proprietatem, tamen significat
eam per modum substantivi: sicut hoc nomen pater vel filius etiam in rebus creatis. Unde
numerum accipit a forma significata, sicut et alia substantiva. Sicut igitur Pater et Filius sunt
unus Deus, propter unitatem formae significatae per hoc nomen Deus; ita sunt unum principium
Spiritus Sancti, propter unitatem proprietatis significatae in hoc nomine principium. 
Ad primum ergo dicendum quod, si attendatur virtus spirativa, Spiritus Sanctus procedit a
Patre et Filio inquantum sunt unum in virtute spirativa, quae quodammodo significat naturam
cum proprietate, ut infra dicetur. Neque est inconveniens unam proprietatem esse in duobus
suppositis, quorum est una natura. Si vero considerentur supposita spirationis, sic Spiritus
Sanctus procedit a Patre et Filio ut sunt plures: procedit enim ab eis ut amor unitivus duorum. 
Ad secundum dicendum quod, cum dicitur, Pater et Filius sunt unum principium Spiritus
Sancti, designatur una proprietas, quae est forma significata per nomen. Non tamen sequitur
quod propter plures proprietates possit dici Pater plura principia: quia implicaretur pluralitas
suppositorum. 
Ad tertium dicendum quod secundum relativas Proprietates non attenditur in divinis similitudo
vel dissimilitudo, sed secundum essentiam. Unde, sicut Pater non est similior sibi quam Filio,
ita nec Filius similior Patri quam Spiritus Sanctus. 
Ad quartum dicendum quod haec duo, scilicet, Pater et Filius sunt unum principium quod est
Pater, aut, unum principium quod non est Pater, non sunt contradictorie opposita. Unde non est
necesse alterum eorum dare. Cum enim dicimus, Pater et Filius sunt unum principium, hoc
quod dico principium, non habet determinatam suppositionem: imo confusam pro duabus
personis simul. Unde in processu est fallacia Figurae Dictionis, a confusa suppositione ad
determinatam. 
Ad quintum dicendum quod haec etiam est vera, unum principium Spiritus Sancti est Pater et
Filius. Quia hoc quod dico principium, non supponit pro una persona tantum, sed indistincte pro
duabus, ut dictum est. 
Ad sextum dicendum quod convenienter potest dici quod Pater et Filius sunt idem principium,
secundum quod ly principium supponit confuse et indistincte pro duabus personis simul. 
Ad septimum dicendum quod quidam dicunt quod Pater et Filius, licet sint unum principium
Spiritus Sancti, sunt tamen duo spiratores, propter distinctionem suppositorum, sicut etiam
duo spirantes: quia actus referuntur ad supposita. Nec est eadem ratio de hoc nomine Creator. 
Quia Spiritus Sanctus procedit a Patre et Filio ut sunt duae personae distinctae, ut dictum est:
non autem creatura procedit a tribus personis ut sunt personae distinctae, sed ut sunt unum in
essentia. Sed videtur melius dicendum quod, quia spirans adiectivum est, spirator vero
substantivum: possumus dicere quod Pater et Filius sunt duo spirantes, propter pluralitatem
suppositorum; non autem duo spiratores, propter unam spirationem. Nam adiectiva nomina
habent numerum secundum supposita: substantiva vero a seipsis, secundum formam
significatam. Quod vero Hilarius dicit, quod Spiritus Sanctus est a Patre et Filio auctoribus,
exponendum est quod ponitur substantivum pro adiectivo.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page