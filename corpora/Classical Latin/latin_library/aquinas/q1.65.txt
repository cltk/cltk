St. Thomas Aquinas: Summa Theologica, Quaestio LXV 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO LXV 
 
De opere creationis creaturae corporalis 
 
 in quatuor articulos divisa 
 
 
 
 
 

Post considerationem spiritualis creaturae, considerandum est de creatura corporali. In cuius
productione tria opera Scriptura commemorat: scilicet opus creationis, cum dicitur: In
principio creavit Deus caelum et terram, etc.; opus distinctionis, cum dicitur: Divisit lucem a
tenebris, et aquas quae sunt supra firmamentum, ab aquis quae sunt sub firmamento; et opus
ornatus, cum dicitur: Fiant luminaria in firmamento, etc. Primo ergo considerandum est de
opere creationis; secundo, de opere distinctionis; tertio, de opere ornatus. 
Circa primum quaeruntur quatuor. 
 
 Primo: utrum creatura corporalis sit a Deo. 
 Secundo: utrum sit facta propter bonitatem Dei. 
 Tertio: utrum sit facta a Deo mediantibus angelis. 
 Quarto: utrum formae corporum sint ab angelis, an immediate a Deo. 
 
 ARTICULUS 1 
 
Utrum creatura corporalis sit a Deo 
 
Ad primum sic proceditur. Videtur quod creatura corporalis non sit a Deo. 
 
1. Dicitur enim Eccle. 3,14: Didici quod omnia quae fecit Deus, perseverant in aeternum. Sed
corpora visibilia non perseverant in aeternum: dicitur enim II Cor. 4,18: Quae videntur
temporalia sunt; quae autem non videntur, aeterna. Ergo Deus non fecit corpora visibilia. 
 
2. Praeterea, Gen. 1,31, dicitur: Vidit Deus cuncta quae fecerat, et erant valde bona. Sed
creaturae corporales sunt malae: experimur enim eas in multis noxias, ut patet in multis
serpentibus, in aestu solis, et huiusmodi; ideo autem aliquid dicitur malum, quia nocet.
Creaturae igitur corporales non sunt a Deo. 
 
3. Praeterea, id quod est a Deo, non retrahit a Deo, sed ducit in ipsum. Sed creaturae corporales
retrahunt a Deo: unde Apostolus dicit, II Cor. 14,18: Non contemplantibus nobis quae videntur.
Ergo creaturae corporales non sunt a Deo. 
 
Sed contra est quod dicitur in Psalmo 145,6: Qui fecit caelum et terram, mare et omnia quae in
eis sunt. 
 
Respondeo dicendum quod quorundam haereticorum positio est, quod visibilia ista non sunt
creata a bono Deo, sed a malo principio. Et ad argumentum sui erroris assumunt quod Apostolus
dicit, II Cor. 4,4: Deus huius saeculi excaecavit mentes infidelium. Haec autem positio est
omnino impossibilis. Si enim diversa in aliquo uniantur, necesse est huius unionis causam esse
aliquam: non enim diversa secundum se uniuntur. Et inde est quod, quandocumque in diversis
invenitur aliquid unum, oportet quod illa diversa illud unum ab aliqua una causa recipiant; sicut
diversa corpora calida habent calorem ab igne. Hoc autem quod est esse, communiter invenitur
in omnibus rebus, quantumcumque diversi. Necesse est ergo esse unum essendi principium, a
quo esse habeant quaecumque sunt quocumque modo, sive sint invisibilia et spiritualia, sive sint
visibilia et corporalia. Dicitur autem diabolus esse deus huius saeculi, non creatione, sed quia
saeculariter viventes ei serviunt; eo modo loquendi quo Apostolus loquitur, ad Phil. 3,19:
Quorum deus venter est. 
 
Ad primum ergo dicendum quod omnes creaturae Dei secundum aliquid in aeternum perseverant,
ad minus secundum materiam: quia creaturae nunquam in nihilum redigentur, etiam si sint
corruptibiles. Sed quanto creaturae magis appropinquant ad Deum, qui est omnino immobilis,
tanto magis sunt immobiles. Nam creaturae corruptibiles in perpetuum manent secundum
materiam, sed mutantur secundum formam substantialem. Creaturae vero incorruptibiles
permanent quidem secundum substantiam, sed sunt mutabiles secundum alia: puta secundum
locum, ut corpora caelestia; vel secundum affectiones, ut creaturae spirituales. Quod autem
Apostolus dicit, quae videntur, temporalia sunt, etsi verum sit etiam quantum ad ipsas res in se
consideratas, secundum quod omnis creatura visibilis subiacet tempori, vel secundum suum
esse vel secundum suum motum; tamen Apostolus intendit loqui de visibilibus secundum quod
sunt hominis praemia. Nam praemia hominis quae sunt in istis rebus visibilibus, temporaliter
transeunt: quae autem sunt in rebus invisibilibus, permanent in aeternum. Unde et supra
[l.c.v.17] praemiserat: Aeternum gloriae pondus operatur in nobis. 
 
Ad secundum dicendum quod creatura corporalis, secundum suam naturam, est bona: sed non est
bonum universale, sed est quoddam bonum particulare et contractum: secundum quam
particularitatem et contractionem sequitur in ea contrarietas, per quam unum contrariatur
alteri, licet utrumque in se sit bonum. Quidam autem, aestimantes res non ex earum natura, sed
ex suo proprio commodo, quaecumque sibi nociva sunt, simpliciter mala arbitrantur; non
considerantes quod id quod est uni nocivum quantum ad aliquid, vel alteri vel eidem quantum ad
aliquid est proficuum. Quod nequaquam esset, si secundum se corpora essent mala et noxia. 
 
Ad tertium dicendum quod creaturae, quantum est de se, non retrahunt a Deo, sed in ipsum
ducunt: quia invisibilia Dei per ea quae facta sunt, intellecta, conspiciuntur, ut dicitur Rom.
1,20. Sed quod avertant a Deo, hoc est ex culpa eorum qui insipienter eis utuntur. Unde dicitur
Sap. 14,11, quod creaturae factae sunt in muscipulam pedibus insipientium. Et hoc ipsum quod
sic a Deo abducunt, attestatur quod sunt a Deo. Non enim abducunt insipientes a Deo, nisi
alliciendo secundum aliquid boni in eis existens, quod habent a Deo. 
 
 ARTICULUS 2 
 
Utrum creatura corporalis sit facta propter Dei bonitatem 
 
Ad secundum sic proceditur. Videtur quod creatura corporalis non sit facta propter Dei
bonitatem. 
 
1. Dicitur enim Sap. 1,14: Creavit Deus ut essent omnia. Ergo omnia sunt creata propter suum
proprium esse, et non propter Dei bonitatem. 
 
2. Praeterea, bonum habet rationem finis. Ergo id quod est magis bonum in rebus, est finis
minus boni. Creatura autem spiritualis comparatur ad corporalem, sicut maius bonum ad minus
bonum. Ergo creatura corporalis est propter spiritualem, et non propter Dei bonitatem. 
 
3. Praeterea, iustitia non dat inaequalia nisi inaequalibus. Sed Deus est iustus. Ergo ante omnem
inaequalitatem a Deo creatam, est inaequalitas a Deo non creata. Sed inaequalitas a Deo non
creata, non potest esse nisi quae est ex libero arbitrio. Ergo omnis inaequalitas sequitur ex
diversis motibus liberi arbitrii. Creaturae autem corporales sunt inaequales spiritualibus.
Ergo creaturae corporales sunt factae propter aliquos motus liberi arbitrii, et non propter Dei
bonitatem. 
 
Sed contra est quod dicitur Prov. 16,4: Universa propter semetipsum operatus est Dominus. 
 
Respondeo dicendum quod Origenes posuit quod creatura corporalis non est facta ex prima Dei
intentione, sed ad poenam creaturae spiritualis peccantis. Posuit enim quod Deus a principio
creaturas spirituales solas fecit, et omnes aequales. Quarum, cum essent liberi arbitrii,
quaedam conversae sunt in Deum, et secundum quantitatem conversionis sortitae sunt maiorem
vel minorem gradum, in sua simplicitate remanentes. Quaedam vero, aversae a Deo, alligatae
sunt corporibus diversis, secundum modum aversionis a Deo. 
Quae quidem positio erronea est. Primo quidem, quia contrariatur Scripturae, quae, enarrata
[Gen. 1] productione cuiuslibet speciei creaturae corporalis, subiungit: Vidit Deus quia hoc
esset bonum; quasi diceret quod unumquodque ideo factum est, quia bonum est ipsum esse.
Secundum autem opinionem Origenis, creatura corporalis facta est, non quia bonum est eam
esse, sed ut malum alterius puniretur. Secundo, quia sequeretur quod mundi corporalis
dispositio quae nunc est, esset a casu. Si enim ideo corpus solis tale factum est, ut congrueret
alicui peccato spiritualis creaturae puniendo; si plures creaturae spirituales similiter
peccassent sicut illa propter cuius peccatum puniendum ponit solem creatum, sequeretur quod
essent plures soles in mundo. Et idem esset de aliis. Haec autem sunt omnino inconvenientia. 
Unde haec positione remota tanquam erronea, considerandum est quod ex omnibus creaturis
constituitur totum universum sicut totum ex partibus. Si autem alicuius totius et partium eius
velimus finem assignare, inveniemus primo quidem, quod singulae partes sunt propter suos
actus; sicut oculus ad videndum. Secundo vero, quod pars ignobilior est propter nobiliorem;
sicut sensus propter intellectum, et pulmo propter cor. Tertio vero, omnes partes sunt propter
perfectionem totius, sicut et materia propter formam: partes enim sunt quasi materia totius.
Ulterius autem, totus homo est propter aliquem finem extrinsecum, puta ut fruatur Deo. Sic
igitur et in partibus universi, unaquaeque creatura est propter suum proprium actum et
perfectionem. Secundo autem, creaturae ignobiliores sunt propter nobiliores; sicut creaturae
quae sunt infra hominem, sunt propter hominem. Ulterius autem, singulae creaturae sunt
propter perfectionem totius universi. Ulterius autem, totum universum, cum singulis suis
partibus, ordinatur in Deum sicut in finem, inquantum in eis per quandam imitationem divina
bonitas repraesentatur ad gloriam Dei: quamvis creaturae rationales speciali quodam modo
supra hoc habeant finem Deum, quem attingere possunt sua operatione, cognoscendo et amando.
Et sic patet quod divina bonitas est finis omnium corporalium. 
 
Ad primum ergo dicendum quod in hoc ipso quod creatura aliqua habet esse, repraesentat
divinum esse et bonitatem eius. Et ideo per hoc quod Deus creavit omnia ut essent, non
excluditur quin creaverit omnia propter suam bonitatem. 
 
Ad secundum dicendum quod finis proximus non excludit finem ultimum. Unde per hoc quod
creatura corporalis facta est quodammodo propter spiritualem, non removetur quin sit facta
propter Dei bonitatem. 
 
Ad tertium dicendum quod aequalitas iustitiae locum habet in retribuendo: iustum enim est quod
aequalibus aequalia retribuantur. Non autem habet locum in prima rerum institutione. Sicut
enim artifex eiusdem generis lapides in diversis partibus aedificii ponit absque iniustitia, non
propter aliquam diversitatem in lapidibus praecedentem, sed attendens ad perfectionem totius
aedificii, quae non esset nisi lapides diversimode in aedificio collocarentur; sic et Deus a
principio, ut esset perfectio in universo, diversas et inaequales creaturas instituit, secundum
suam sapientiam, absque iniustitia, nulla tamen praesupposita meritorum diversitate. 
 
 ARTICULUS 3 
 
Utrum creatura corporalis sit producta a Deo mediantibus angelis 
 
Ad tertium sic proceditur. Videtur quod creatura corporalis sit producta a Deo mediantibus
angelis. 
 
1. Sicut enim res gubernantur per divinam sapientiam, ita omnia sunt per Dei sapientiam facta;
secundum illud Psalmi 103,24: Omnia in sapientia fecisti. Sed ordinare est sapientis, ut dicitur
in principio Metaphys. Unde in gubernatione rerum, inferiora per superiora reguntur quodam
ordine, ut Augustinus dicit, III De Trin. Ergo et in rerum productione talis ordo fuit, quod
creatura corporalis, tanquam inferior, per spiritualem, tanquam superiorem, est producta. 
 
2. Praeterea, diversitas effectuum demonstrat diversitatem causarum: quia idem semper facit
idem. Si ergo omnes creaturae, tam spirituales quam corporales, sunt immediate a Deo
productae, nulla esset inter creaturas diversitas, nec una magis distaret a Deo quam alia. Quod
patet esse falsum: cum propter longe distare a Deo dicat Philosophus quaedam corruptibilia esse. 
 
3. Praeterea, ad producendum effectum finitum, non requiritur virtus infinita. Sed omne
corpus finitum est. Ergo per finitam virtutem spiritualis creaturae produci potuit; et
productum fuit, quia in talibus non differt esse et posse; praesertim quia nulla dignitas
competens alicui secundum suam naturam, ei denegatur, nisi forte ob culpam. 
 
Sed contra est quod dicitur Gen. 1,1: In principio creavit Deus caelum et terram, per quae
creatura corporalis intelligitur. Ergo creatura corporalis est immediate a Deo producta. 
 
Respondeo dicendum quod quidam posuerunt gradatim res a Deo processisse: ita scilicet quod ab
eo immediate processit prima creatura et illa produxit aliam; et sic inde usque ad creaturam
corpoream. Sed haec positio est impossibilis. Quia prima corporalis creaturae productio est per
creationem, per quam etiam ipsa materia producitur: imperfectum enim est prius quam
perfectum in fieri. Impossibile est autem aliquid creari nisi a solo Deo. 
Ad cuius evidentiam, considerandum est quod quanto aliqua causa est superior, tanto ad plura se
extendit in causando. Semper autem id quod substernitur in rebus, invenitur communius quam
id quod informat et restringit ipsum: sicut esse quam vivere, et vivere quam intelligere, et
materia quam forma. Quanto ergo aliquid est magis substratum, tanto a superiori causa directe
procedit. Id ergo quod est primo substratum in omnibus, proprie pertinet ad causalitatem
supremae causae. Nulla igitur secunda causa potest aliquid producere, non praesupposito in re
producta aliquo quod causatur a superiori causa. Creatio autem est productio alicuius rei
secundum suam totam substantiam, nullo praesupposito quod sit vel increatum vel ab aliquo
creatum. Unde relinquitur quod nihil potest aliquid creare nisi solus Deus, qui est prima causa.
Et ideo ut Moyses ostenderet corpora omnia immediate a Deo creata, dixit: In principio creavit
Deus caelum et terram. 
 
Ad primum ergo dicendum quod in productione rerum est aliquis ordo, non quidem ut una
creatura creetur ab alia (hoc enim impossibile est); sed ita quod ex divina sapentia diversi
gradus in creaturis, constituuntur. 
 
Ad secundum dicendum quod ipse Deus unus, absque suae simplicitatis detrimento, diversorum
cognoscitivus est, ut supra ostensum est. Et ideo etiam est, secundum diversa cognita,
diversorum productorum causa per suam sapientiam: sicut et artifex, apprehendendo diversas
formas, producit diversa artificiata. 
 
Ad tertium dicendum quod quantitas virtutis agentis non solum mensuratur secundum rem
factam, sed etiam secundum modum faciendi: quia unum et idem aliter fit et a maiori, et a
minori virtute. Producere autem aliquid finitum hoc modo ut nihil praesupponatur, est virtutis
infinitae. Unde nulli creaturae competere potest. 
 
 ARTICULUS 4 
 
Utrum formae corporum sint ab angelis 
 
Ad quartum sic proceditur. Videtur quod formae corporum sint ab angelis. 
 
1. Dicit enim Boetius, in libro De Trin., quod a formis quae sunt sine materia, veniunt formae
quae sunt in materia. Formae autem quae sunt sine materia, sunt substantiae spirituales: formae
autem quae sunt in materia, sunt formae corporum. Ergo formae corporum sunt a spiritualibus
substantiis. 
 
2. Praeterea, omne quod est per participationem, reducitur ad id quod est per essentiam. Sed
spirituales substantiae per suam essentiam sunt formae: creaturae autem corporales
participant formas. Ergo formae corporalium rerum sunt a spiritualibus substantiis derivatae. 
 
3. Praeterea, spirituales substantiae magis habent virtutem causandi quam corpora caelestia.
Sed corpora caelestia causant formas in istis inferioribus: unde dicuntur esse generationis et
corruptionis causa. Ergo multo magis a spiritualibus substantiis formae quae sunt in materia,
derivantur. 
 
Sed contra est quod Augustinus dicit, III De Trin., quod non est putandum angelis ad nutum
servire hanc corporalem materiam, sed potius Deo. Illi autem ad nutum dicitur servire
corporalis materia, a quo speciem recipit. Non ergo formae corporales sunt ab angelis, sed a
Deo. 
 
Respondeo dicendum quod opinio fuit quorundam quod omnes formae corporales deriventur a
substantiis spiritualibus quas angelos dicimus. Et hoc quidem dupliciter aliqui posuerunt. Plato
enim posuit formas quae sunt in materia corporali, derivari et formari a formis sine materia
subsistentibus, per modum participationis cuiusdam. Ponebat enim hominem quendam
immaterialiter subsistentem, et similiter equum, et sic de aliis, ex quibus constituuntur haec
singularia sensibilia, secundum quod in materia corporali remanet quaedam impressio ab illis
formis separatis, per modum assimilationis cuiusdam, quam participationem vocabat. Et
secundum ordinem formarum ponebant platonici ordinem substantiarum separatarum: puta quod
una substantia separata est quae est equus, quae est causa omnium equorum; supra quam est
quaedam vita separata, quam dicebant per se vitam et causam omnis vitae; et ulterius quandam
quam nominabant ipsum esse, et causam omnis esse. 
Avicenna vero et quidam alii non posuerunt formas rerum corporalium in materia per se
subsistere, sed solum in intellectu. A formis ergo in intellectu creaturarum spiritualium
existentibus (quas quidem ipsi intelligentias, nos autem angelos dicimus), dicebant procedere
omnes formas quae sunt in materia corporali, sicut a formis quae sunt in mente artificis,
procedunt formae artificiatorum. Et in idem videtur redire quod quidam moderni haeretici
ponunt, dicentes quidem Deum creatorem omnium, sed materiam corporalem a diabolo formatam
et per varias species distinctam. 
Omnes autem hae opiniones ex una radice processisse videntur. Quaerebant enim causam
formarum, ac si ipsae formae fierent secundum seipsas. Sed sicut probat Aristoteles in VII
Metaphys., id quod proprie fit, est compositum: formae autem corruptibilium rerum habent ut
aliquando sint, aliquando non sint, absque hoc quod ipsae generentur aut corrumpantur, sed
compositis generatis aut corruptis: quia etiam formae non habent esse, sed composita habent
esse per eas: sic enim alicui competit fieri, sicut est esse. Et ideo, cum simile fiat a suo simili,
non est quaerenda causa formarum corporalium aliqua forma immaterialis; sed aliquod
compositum, secundum quod hic ignis generatur ab hoc igne. Sic igitur formae corporales
causantur, non quasi influxae ab aliqua immateriali forma, sed quasi materia reducta de potentia
in actum ab aliquo agente composito. 
Sed quia agens compositum, quod est corpus, movetur a substantia spirituali creata, ut
Augustinus dicit III De Trin.; sequitur ulterius quod etiam formae corporales a substantiis
spiritualibus deriventur, non tanquam influentibus formas, sed tanquam moventibus ad formas.
Ulterius autem reducuntur in Deum, sicut in primam causam, etiam species angelici
intellectus, quae sunt quaedam seminales rationes corporalium formarum. 
In prima autem corporalis creaturae productione non consideratur aliqua transmutatio de
potentia in actum. Et ideo formae corporales quas in prima productione corpora habuerunt, sunt
immediate a Deo productae, cui soli ad nutum obedit materia, tanquam propriae causae. Unde ad
hoc significandum, Moyses singulis operibus praemittit: Dixit Deus: Fiat hoc vel illud, in quo
significatur formatio rerum per Verbum Dei facta, a quo, secundum Augustinum, est omnis
forma et compago et concordia partium. 
 
Ad primum ergo dicendum quod Boetius intelligit per formas quae sunt sine materia, rationes
rerum quae sunt in mente divina, sicut etiam Apostolus dicit, Heb. 11,3: Fide credimus aptata
esse saecula verbo Dei, ut ex invisibilibus visibilia fierent. Si tamen per formas quae sunt sine
materia, intelligit angelos, dicendum est quod ab eis veniunt formae quae sunt in materia, non
per influxum, sed per motum. 
 
Ad secundum dicendum quod formae participatae in materia reducuntur, non ad formas aliquas
per se subsistentes rationis eiusdem, ut Platonici posuerunt; sed ad formas intelligibiles vel
intellectus angelici, a quibus per motum procedunt; vel ulterius ad rationes intellectus divini, a
quibus etiam formarum semina sunt rebus creatis indita, ut per motum in actum educi possint. 
 
Ad tertium dicendum quod corpora caelestia causant formas in istis inferioribus, non influendo,
sed movendo.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page