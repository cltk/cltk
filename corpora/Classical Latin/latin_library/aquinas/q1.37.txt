St. Thomas Aquinas: Summa Theologica, Prima Pars Quaestio XXXVII 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XXXVII
 
De nomine Spiritus Sancti quod est Amor
 
in duos articulos divisa 
 
 
 
 
 
Deinde quaeritur de nomine Amoris. 
Et circa hoc quaeruntur duo. 
 
 Primo: utrum sit proprium nomen Spiritus Sancti. 
 Secundo: utrum Pater et Filius diligant se Spiritu Sancto. 
 
 ARTICULUS 1
 
Utrum Amor sit proprium nomen Spiritus Sancti
 
 Ad primum sic proceditur. Videtur quod Amor non sit proprium nomen Spiritus Sancti. 
1. Dicit enim Augustinus, XV De Trin.: Nescio cur, sicut sapientia dicitur et Pater et Filius et
Spiritus Sanctus, et simul omnes non tres sed una sapientia, non ita et caritas dicatur Pater et
Filius et Spiritus Sanctus, et simul omnes una caritas. Sed nullum nomen quod de singulis
personis praedicatur et de omnibus in communi singulariter, est nomen proprium alicuius
personae. Ergo hoc nomen amor non est proprium Spiritus Sancti. 
2. Praeterea, Spiritus Sanctus est persona subsistens. Sed amor non significatur ut persona
subsistens: sed ut actio quaedam ab amante transiens in amatum. Ergo amor non est proprium
nomen Spiritus Sancti. 
3. Praeterea, amor est nexus amantium: quia secundum Dionysium, 4 cap. De div. nom., est
quaedam vis unitiva. Sed nexus est medium inter ea quae connectit: non autem aliquid ab eis
procedens. Cum igitur Spiritus Sanctus procedat a Patre et Filio, sicut ostensum est, videtur
quod non sit amor aut nexus Patris et Filii. 
4. Praeterea, cuiuslibet amantis est aliquis amor. Sed Spiritus Sanctus est amans. Ergo eius
est aliquis amor. Si igitur Spiritus Sanctus est amor, erit amor amoris, et spiritus a spiritu. 
Quod est inconveniens. 
Sed contra est quod Gregorius dicit, in Homilia Pentecostes: Ipse Spiritus Sanctus est Amor. 
Respondeo dicendum quod nomen amoris in divinis sumi potest et essentialiter et personaliter. 
Et secundum quod personaliter sumitur, est proprium nomen Spiritus Sancti; sicut Verbum est
proprium nomen Filii. Ad cuius evidentiam, sciendum est quod, cum in divinis, ut supra
ostensum est, sint duae processiones, una per modum intellectus, quae est processio verbi; alia
per modum voluntatis, quae est processio amoris: quia prima est nobis magis nota, ad singula
significanda quae in ea considerari possunt, sunt magis propria nomina adinventa; non autem in
processione voluntatis. Unde et quibusdam circumlocutionibus utimur ad significandam
personam procedentem: et relationes etiam quae accipiuntur secundum hanc processionem, et
processionis et spirationis nominibus nominantur, ut supra dictum est; quae tamen sunt magis
nomina originis quam relationis, secundum proprietatem vocabuli. 
Et tamen similiter utramque processionem considerari oportet. Sicut enim ex hoc quod aliquis
rem aliquam intelligit, provenit quaedam intellectualis conceptio rei intellectae in intelligente,
quae dicitur verbum; ita ex hoc quod aliquis rem aliquam amat, provenit quaedam impressio, ut
ita loquar, rei amatae in affectu amantis, secundum quam amatum dicitur esse in amante, sicut
et intellectum in intelligente. Ita quod, cum aliquis seipsum intelligit et amat, est in seipso non
solum per identitatem rei, sed etiam ut intellectum in intelligente, et amatum in amante. 
Sed ex parte intellectus, sunt vocabula adinventa ad significandum respectum intelligentis ad
rem intellectam, ut patet in hoc quod dico intelligere: et sunt etiam alia vocabula adinventa ad
significandum processum intellectualis conceptionis, scilicet ipsum dicere, et verbum. Unde in
divinis intelligere solum essentialiter dicitur, quia non importat habitudinem ad verbum
procedens: sed Verbum personaliter dicitur, quia significat id quod procedit: ipsum vero dicere
dicitur notionaliter, quia importat habitudinem principii Verbi ad Verbum ipsum. Ex parte
autem voluntatis, praeter diligere et amare, quae important habitudinem amantis ad rem
amatam, non sunt aliqua vocabula imposita, quae importent habitudinem ipsius impressionis vel
affectionis rei amatae, quae provenit in amante ex hoc quod amat, ad suum principium, aut e
converso. Et ideo, propter vocabulorum inopiam, huiusmodi habitudines significamus vocabulis
amoris et dilectionis; sicut si Verbum nominaremus intelligentiam conceptam, vel sapientiam
genitam. 
Sic igitur, inquantum in amore vel dilectione non importatur nisi habitudo amantis ad rem
amatam, amor et diligere essentialiter dicuntur, sicut intelligentia et intelligere. Inquantum
vero his vocabulis utimur ad exprimendam habitudinem eius rei quae procedit per modum
amoris, ad suum principium, et e converso; ita quod per amorem intelligatur amor procedens,
et per diligere intelligatur spirare amorem procedentem: sic Amor est nomen personae, et
diligere vel amare est verbum notionale, sicut dicere vel generare. 
Ad primum ergo dicendum quod Augustinus loquitur de caritate, secundum quod essentialiter
sumitur in divinis, ut dictum est. 
Ad secundum dicendum quod intelligere et velle et amare, licet significentur per modum
actionum transeuntium in obiecta, sunt tamen actiones manentes in agentibus, ut supra dictum
est; ita tamen quod in ipso agente important habitudinem quandam ad obiectum. Unde amor,
etiam in nobis, est aliquid manes in amante, et verbum cordis manens in dicente; tamen cum
habitudine ad rem verbo expressam, vel amatam. Sed in Deo, in quo nullum est accidens, plus
habet: quia tam Verbum quam Amor est subsistens. Cum ergo dicitur quod Spiritus Sanctus est
amor Patris in Filium, vel in quidquam aliud, non significatur aliquid transiens in alium; sed
solum habitudo amoris ad rem amatam; sicut et in Verbo importatur habitudo Verbi ad rem
Verbo expressam. 
Ad tertium dicendum quod Spiritus Sanctus dicitur esse nexus Patris et Filii, inquantum est
Amor: quia, cum Pater amet unica dilectione se et Filium, et e converso, importatur in Spiritu
Sancto, prout est Amor, habitudo Patris ad Filium, et e converso, ut amantis ad amatum. Sed ex
hoc ipso quod Pater et Filius se mutuo amant, oportet quod mutuus Amor, qui est Spiritus
Sanctus, ab utroque procedat. Secundum igitur originem, Spiritus Sanctus non est medius, sed
tertia in Trinitate persona. Secundum vero praedictam habitudinem, est medius nexus duorum,
ab utroque procedens. 
Ad quartum dicendum quod, sicut Filio, licet intelligat, non tamen sibi competit, producere
verbum, quia intelligere convenit ei ut Verbo procedenti; ita, licet Spiritus Sanctus amet,
essentialiter accipiendo, non tamen convenit ei quod spiret amorem, quod est diligere
notionaliter sumptum; quia sic diligit essentialiter ut Amor procedens, non ut a quo procedit
amor. 
 ARTICULUS 2
 
Utrum Pater et Filius diligant se Spiritu Sancto
 
 Ad secundum sic proceditur. Videtur quod Pater et Filius non diligant se Spiritu Sancto. 
1. Augustinus enim, in VII De Trin., probat quod Pater non est sapiens sapientia genita. Sed
sicut Filius est sapientia genita, ita Spiritus Sanctus est Amor procedens, ut dictum est. Ergo
Pater et Filius non diligunt se Amore procedente, qui est Spiritus Sanctus. 
2. Praeterea, cum dicitur, Pater et Filius diligunt se Spiritu Sancto, hoc verbum diligere aut
sumitur essentialiter, aut notionaliter. Sed non potest esse vera secundum quod sumitur
essentialiter; quia pari ratione posset dici quod Pater intelligit Filio. Neque etiam secundum
quod sumitur notionaliter: quia pari ratione posset dici quod Pater et Filius spirant Spiritu
Sancto, vel quod Pater generat Filio. Ergo nullo modo haec est vera, Pater et Filius diligunt se
Spiritu Sancto. 
3. Praeterea, eodem amore Pater diligit Filium, et se, et nos. Sed Pater non diligit se Spiritu
Sancto. Quia nullus actus notionalis reflectitur super principium actus: non enim potest dici
quod Pater generat se, vel spirat se. Ergo etiam non potest dici quod diligat se Spiritu Sancto,
secundum quod diligere sumitur notionaliter. Item, amor quo diligit nos, non videtur esse
Spiritus Sanctus: quia importatur respectus ad creaturam, et ita ad essentiam pertinet. Ergo et
haec est falsa, Pater diligit Filium Spiritu Sancto. 
Sed contra est quod Augustinus dicit, VI De Trin., quod Spiritus Sanctus est quo Genitus a
Generante diligitur, Genitoremque suum diligit. 
Respondeo dicendum quod circa hanc quaestionem difficultatem affert quod, cum dicitur, Pater
diligit Filium Spiritu Sancto, cum ablativus construatur in habitudine alicuius causae, videtur
quod Spiritus Sanctus sit principium diligendi Patri et Filio; quod est omnino impossibile. Et
ideo quidam dixerunt hanc esse falsam, Pater et Filius diligunt se Spiritu Sancto. Et dicunt hanc
esse retractatam ab Augustino in suo simili, cum scilicet retractavit istam, Pater est sapiens
sapientia genita. Quidam vero dicunt quod est propositio impropria; et est sic exponenda: Pater
diligit Filium Spiritu Sancto, idest amore essentiali, qui appropriatur Spiritu Sancto. Quidam
vero dixerunt quod ablativus iste construitur in habitudine signi: ut sit sensus, Spiritus
Sanctus est signum quod Pater diligat Filium, inquantum scilicet procedit ab eis ut amor. 
Quidam vero dixerunt quod ablativus iste construitur in habitudine causae formalis: quia
Spiritus Sanctus est Amor, quo formaliter Pater et Filius se invicem diligunt. Quidam vero
dixerunt quod construitur in habitudine effectus formalis. Et isti propinquius ad veritatem
accesserunt. 
Unde ad huius evidentiam, sciendum est quod, cum res communiter denominentur a suis formis,
sicut album ab albedine, et homo ab humanitate, omne illud a quo aliquid denominatur, quantum
ad hoc habet habitudinem formae. Ut si dicam, iste est indutus vestimento, iste ablativus
construitur in habitudine causae formalis, quamvis non sit forma. Contingit autem aliquid
denominari per id quod ab ipso procedit, non solum sicut agens actione; sed etiam sicut ipso
termino actionis, qui est effectus, quando ipse effectus in intellectu actionis includitur. 
Dicimus enim quod ignis est calefaciens calefactione, quamvis calefactio non sit calor, qui est
forma ignis, sed actio ab igne procedens: et dicimus quod arbor est florens floribus, quamvis
flores non sint forma arboris, sed quidam effectus ab ipsa procedentes. 
Secundum hoc ergo dicendum quod, cum diligere in divinis dupliciter sumatur, essentialiter
scilicet et notionaliter; secundum quod essentialiter sumitur, sic Pater et Filius non diligunt se
Spiritu Sancto, sed essentia sua. Unde Augustinus dicit, in XV De Trin.: Quis audet dicere Patrem
nec se nec Filium nec Spiritum Sanctum Sanctum diligere nisi per Spiritum Sanctum? Et
secundum hoc procedunt primae opiniones. Secundum vero quod notionaliter sumitur, sic
diligere nihil est aliud quam spirare amorem; sicut dicere est producere verbum, et florere est
producere flores. Sicut ergo dicitur arbor florens floribus, ita dicitur Pater dicens Verbo vel
Filio, se et creaturam: et Pater et Filius dicuntur diligentes Spiritu Sancto, vel Amore
procedente, et se et nos. 
Ad primum ergo dicendum quod esse sapientem vel intelligentem in divinis non sumitur nisi
essentialiter: et ideo non potest dici quod Pater sit sapiens vel intelligens Filio. Sed diligere
sumitur non solum essentialiter, sed etiam notionaliter. Et secundum hoc, possumus dicere
quod Pater et Filius diligunt se Spiritu Sancto, ut dictum est. 
Ad secundum dicendum quod, quando in intellectu alicuius actionis importatur determinatus
effectus, potest denominari principium actionis et ab actione et ab effectu; sicut possumus
dicere quod arbor est florens floritione, et floribus. Sed quando in actione non includitur
determinatus effectus, tunc non potest principium actionis denominari ab effectu, sed solum ab
actione: non enim dicimus quod arbor producit florem flore, sed productione floris. In hoc
igitur quod dico spirat vel generat, importatur actus notionalis tantum. Unde non possumus
dicere quod Pater spiret Spiritu Sancto, vel generet Filio. Possumus autem dicere quod Pater
dicit Verbo, tanquam persona procedente, et dicit dictione, tanquam actu notionali: quia dicere
importat determinatam personam procedentem, cum dicere sit producere verbum. Et similiter
diligere, prout notionaliter sumitur, est producere amorem. Et ideo potest dici quod Pater
diligit Filium Spiritu Sancto, tanquam persona procedente, et ipsa dilectione, tanquam actu
notionali. 
Ad tertium dicendum quod Pater non solum Filium, sed etiam se et nos diligit Spiritu Sancto. 
Quia, ut dictum est, diligere, prout notionaliter sumitur, non solum importat productionem
divinae personae, sed etiam personam productam per modum amoris, qui habet habitudinem ad
rem dilectam. Unde, sicut Pater dicit se et omnem creaturam Verbo quod genuit, inquantum
Verbum genitum sufficienter repraesentat Patrem et omnem creaturam; ita diligit se et omnem
creaturam Spiritu Sancto, inquantum Spiritus Sanctus procedit ut amor bonitatis primae,
secundum quam Pater amat se et omnem creaturam. Et sic etiam patet quod respectus
importatur ad creaturam et in Verbo et in Amore procedente, quasi secundario; inquantum
scilicet veritas et bonitas divina est principium intelligendi et amandi omnem creaturam.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page