Lotario dei Segni: Dialogus inter Deum et Peccatorem
		 

		 
		 
	 
	
 

 LOTARIO DE' CONTI DI SEGNI 
 (c. 1161 - 1216) 
 

 
DIALOGUS INTER DEUM ET PECCATOREM
 

 

 
 MONITUM. 
 

 
 Alterum Innocentii in bibliotheca Vaticana monumentum reperi, Palatino codici insertum, inscriptumque Dialogus Innocentii tertii inter Deum et peccatorem, quem dialogum utrum ante an post pontificatum
scripserit ignoro, neque enim ipse de se Innocentius loquitur, sed cujuslibet peccatoris personam cum
Deo loquentem introducit; nec vero quisquam miretur, dialogum hunc in Gestis non recenseri, multa enim
alia sive edita, sive inedita Innocentii scripta auctori Gestorum ignota fuerunt. Accipiat igitur Christiana
Ecclesia hanc quoque a nobis magni pontificis lucubrationem, quae dum religiosissimum auctoris animum
comprobat, legentium pariter pietatem excitat morumque emendationem impense suadet. 
 

 
 DIALOGUS INTER DEUM ET PECCATOREM. 
 

 
Quia pius et misericors Dominus, fratres charissimi,
permittit, imo gratum ei, a miseris se mortalibus
invocari, erigitur mihi quoque audacia, licet
indigno et peccatori, clamandi ad Deum voce magna,
et ipsius clementiam invocandi. Non igitur
onerosum sit vobis, quia proficere poterit Domino
adjuvante ad poenitentiae fructum, quasi dialogum
in auribus charitatis vestrae constituam quoddam
colloquium inter peccatorem et Deum. Non enim
dedignatur Altissimus hujusmodi colloquia servorum
suorum, dicente ad eum Job: "Loquere et
ego respondebo tibi, aut certe ego loquor et tu responde
mihi (Job XIII) ." Ipso itaque attendente de
coelo et residente in excelso gloriae suae, tanquam
immutabili Deo apud quem non est transmutatio neque vicissitudinis obumbratio, ego prostratus
in terra et adhaerens humiliter pavimento, tanto
competentius personam assumam peccatoris in hoc
colloquio, quanto prae caeteris reum et culpabilem
immundum et peccatorem esse me fateor et agnosco.
Incipiens ergo et aperiens mentis meae desiderium
sic loquor verbis meis ad eum:
 

 
 PECCATOR AD DEUM. 
 

 
Deus aeterne, cujus natura bonitas, et opus misericordia
est, qui etiam cum iratus fueris, misericordiae
recordaberis, quibus verbis digne te potero
invocare ut et tu digneris invocantem misericorditer
exaudire? Scio quia Redemptor meus, Filius
tuus, doctor veritatis et sapientiae, cum ad eum diceret
unus ex discipulis suis: Domine, doce me
orare; ait: "Dicite: Pater noster qui es in coelis (Luc. II) 
." Si igitur, Domine, sic orando invocavero te, poterone percipere quod verbum illud a fideli
propheta tuo probatum in me impleatur?
 

 
 DEUS AD PECCATOREM. 
 

 
Pro certo quod sic orare docuit te Filius consubstantialis
mihi et coaeternus; sed quia tu temetipsum
mihi non exhibes sicut filium, non potes in
oratione praedicta digne invocare me sicut patrem.
Nam ex persona mea dicit propheta: "Si ego Pater,
ubi est amor meus? (Malac. I.) " Si autem me
tanquam Patrem, homo quem creavi, diligeres,
mandata mea tanquam filius qui patrem diligit custodires;
exhibitio enim operis, probatio est dilectionis.
Sed consideranti mihi omne genus hominum
et universum statum in carne viventium, rarus
occurrit in praelatis et subditis, in regibus et ministris, in claustralibus et professis, in dominis
et servis, in clericis et laicis, qui adimpleat meam
voluntatem in exsequendis mandatis meis, et tanquam
patri amorem exhibeat mihi filialem. Omnis
sexus et aetas corrupit viam suam, ut eat post concupiscentias
suas contemnendo universam traditionem
evangelicam et doctrinam.
 

 
 PECCATOR AD DEUM. 
 

 
Mirabilis facta est scientia tua, Domine, contra
me, et non potero ad eam. Claudis os meum et obstruis
rationibus tuis, ut ad invocationem tuam prosilire
non audeam verbis orationis praefatae. "Loquor
tamen ad Dominum meum, cum sim pulvis et cinis (Gen. XVIII) ," mutabo verbum, si forte digna inveniatur
invocatio mea in auribus tuis; assumam ad
te invocandum illam orationem fidelis prophetae tui
David, cui perhibuisti testimonium tuum dicens:
Inveni virum secundum cor meum (Psal. LXXXVIII) . Sic enim orando clamabo ad te, Domine: "Miserere
mei." Et itidem ego dixi: "Domine, miserere
mei;" et alibi: "Miserere mei, Domine, et exaudi
orationem meam (Psal. IV) ." 
 

 
 DEUS AD PECCATOREM. 
 

 
Non bene sonat oratio illa in ore tuo, quia non
habes me pro Domino, quia non times me sicut
servus timere debet dominum suum, licet diffiteri
non possis te servum meum. Ego quidem qui per
prophetam dixi contra filios inobedientiae: "Si ego
Pater, ubi est amor meus? (Malac. I) " per eumdem
clamavi contra servos qui sunt sine timore:
 "Si ego Dominus, ubi est timor meus? (ibid.) " 
Quod autem non timeas me, vel non habeas me
pro Domino, de facili tibi probo. Si enim esses in aliquo loco secreto solus cum sola muliere aliqua,
quam valde diligeres, paratus et valde accensus in
eam ut libidinem corporalem impleres, nonne si
aliquis quem tu formidares irrumperet, statim dimitteres
opus incoeptum, et fugeres prae timore illius,
vel saltem ne videreris ab illo prae verecundia
et timore seu pudore, si posses, ad latibulum aliquod
convolares? Pro me vero non dimittis vicinis
oculis talia operari, cui etiam displicere, et ne facias,
inhibere cognoscis? De me enim ait propheta:
 "Nunquid Deus e vicino?" (Jer. XXIII.) En Deus a
longinquo ego sum. Nunquid si absconderit se homo,
ego non videbo eum? Unde magis illum quam
me timere convinceris; imo illum metuere tanquam dominum, qui similis est tibi homo mortalis et corruptibilis;
et me, qui sum omnipotens et aeternus,
et velis nolis, Dominus tuus, contemnere comprobaris.
Non ergo digne convenit tibi ut sic invoces
me dicendo, Domine, miserere.
 

 
 PECCATOR AD DEUM. 
 

 
Convincis me * Domine, evidenter et concludis argumentando
irrefragabiliter. Ad hoc cum loquor ad
Dominum meum homo ego putredo, et filius hominis
vermis, occurrit, Domine, menti meae oratio illa
peccatoris et publicani, quam tu misericors acceptasti,
cum orans in templo et nolens levare oculos
in coelum, percuteret pectus suum, dicens: "Deus,
propitius esto mihi peccatori (Luc. XVIII) ." Ipsius
exemplo et similibus verbis ad te clamabo, si forte sic invocantem exaudias, et propitieris peccato meo,
multum est enim.
 

 
 DEUS AD PECCATOREM. 
 

 
Si Dominus Deus tuus ego sum, qui solus certe
sum, omnino irrisorie ad me clamare videris, utens
ad invocandum me verbis orationis praedictae; cum
aliud sit praeter me quod colis ut Deum, ad quod
principaliter dirigis affectum tuum. Illud enim est
Deus tuus quod magis a te diligitur. Si enim avarus
es, pecuniam tanquam idololatra colis et amas
ut Deum. Avaritia siquidem, teste Apostolo meo,
 "idolorum est servitus (Ephes. V) ." Si gastrimargus
sive gulosus, venter est Deus tuus, quia de his
curam habes quae maxime ingluviem ventris incendunt.
Dicitur a praedicto Apostolo: "Hi sunt quorum Deus venter eorum est (Philip. III) ." Unde si
alium Deum praeter me habes, istud scilicet vitium
quod plus amas quam me, qui verus sum Deus, ad
propitiandum tibi digne non invocabis me. Imo videtur
quod velles irridere me, et velut ironice Deum
invocare, si cultum et amorem mihi debitum alii
exhibendo, ad me clamares: "Deus, propitius esto
mihi peccatori (Luc. XVIII) ;" cum haec stulta opinio
contraria sit Scripturae dicenti: "Deus non irridetur (Gal. VI) ." Sed tu facis sicut adultera, quae habens
ex una parte legitimum virum suum, ex alia
recipit amatorem suum. Nam me, qui sum sponsus
tuus, tanquam meretrix impudica contemnis, et excludis
thalamo animae tuae, ubi tecum deberem delicioso
et sancto amore quiescere, quia deliciae sunt mihi esse cum filiis hominum. Non sine injuria mea
diabolum velut amatorem externum inducis ad lasciviendum
cum eo in concupiscentiis et desideriis
tuis. Quibus vere dicit Scriptura: "Augustum, inquit,
est stratum, ita ut alter decidat (Isa. XXVIII) ." 
Ideo relinquo stratum, et recessi a te, quia in fornicationibus
suis alii inhaerendo impudenter anima
reliquit me, virum utique pubertatis suae, cui debuerat
inseparabiliter adhaerere. Caeterum quando credis
te posse me invocare ut respondeam tibi, cum
non sim in te? quare pertransis clausis oculis? et
vim illius verbi quod ponit Propheta, scilicet: "Invocabis,
et Dominus exaudiet te (Isa. LVIII) ," non
attendis? Invocare enim dicitur quasi intus orare,
ad eum scilicet qui intus est vociferando clamare. Certe si saepe pulsando clamares ad ostium alicujus
domus in qua nullus esset, tota die clamare posses,
et quia nemo intus esset qui te audiret, nemo tibi
clamanti, quamvis fortiter et frequenter, responderet.
Sic est de me, qui cum dimiserim habitaculum
animae tuae a quo me exire coegisti propter immunditiam
ejus, longe factus a te jam audire non possum
clamorem vocis tuae, nedum quod te debeam,
donec operaris ea quae mihi displicent, favorabiliter
exaudire.
 

 
 PECCATOR AD DEUM 
 

 
Quid ergo, piissime Domine, faciam ut redeas ad
me, a quo te propter iniquitates meas, proh dolor!
elongasti? ut sic intus existens respondeas invocanti, et salvus fiam, qui fueram a te derelictus,
cum scriptum sit: "Longe a peccatoribus salus (Psal. CXVIII) 
." 
 

 
 DEUS AD PECCATOREM. 
 

 
Audi Scripturae sanctae consilium, et si feceris illud,
reduces me statim ut invocantem exaudiam te
ad hospitium tuum. Habe contritionem cordis, et
dole fortiter, quia offendisti me peccatis tuis; juxta
quod tibi et tibi similibus ait propheta: "Scindite
corda vestra et non vestimenta vestra (Joel II) ." 
Item: "Juxta est Dominus his qui tribulato sunt
corde, et humiles spiritu salvabit (Psal. XXXIII) ." 
In ipsa quoque contritione propone constanter peccata
tua sacerdoti veraciter confiteri, dicente propheta
David: "Dixi, confitebor adversum me injustitiam meam Domino, et tu remisisti impietatem
peccati mei (Psal. XXXI) ." In quo potes manifeste
intelligere quam magna et quam incomparabilis sit
clementia mea, quae ad tale propositum relaxat et
dolet crimina universa. Concessa vero tibi copia
confiteri, dicente propheta et clamante: "Dic tu iniquitates
tuas, ut justificeris (Isa. XLIII) ;" id ipsum
Apostolo: "Confitemini alterutrum peccata vestra (Jac. V) 
." Sed et Filius meus tanquam magni consilii
angelus venit salvum facere populum suum a
peccatis eorum, confessionem, quam apostolus suus
expresse praecepit, significative et figurative mandans
curatis a lepra corporali per ipsum: "Ite et
ostendite vos sacerdotibus (Luc. XVII) ;" per haec innuens
quod poenitens qui conteritur cum proposito confitendi, a sordibus peccatorum, in anima tanquam
spirituali lepra mundatus est; quia cum poenae remanent
debiti, ad confessionis sacramentum accedant
humiliter, sacerdotum arbitrio se devote committant,
et opere satisfaciant juxta illud quod sacerdotes
mandaverint.
 

 
 PECCATOR AD DEUM. 
 

 
Magna est et ineffabilis, Domine, virtus contritionis
per quam tu justificas impium, et de perverso
bonum mirabiliter facis. Sed ego peccator eam mereri
non possum, et nisi per infusionem gratiae tuae
non potero illam aliquatenus obtinere. Quid enim
illa contritio sit nescio, sed quod solius tuae gratiae
donum sit non ignoro, a quo tanquam a Patre luminum
descendit omne datum optimum et omne donum perfectum (Jac. I) . Cur autem, Domine, requiris
a me ut per contritionem bonum me faciam,
qualem me ipsum facere non possum? cum etiam
tanquam reus et sordidatus eam mereri nequeam,
nisi per inaestimabilem gratiam misericordiae tuae.
 

 
 DEUS AD PECCATOREM. 
 

 
Noli errare vel te ipsum decipere; non enim requiro
a te ut te facias bonum, qualem te scio facere
non posse, cum hoc sit in me; sed ut applicando
liberum arbitrium tuum ad me, divina super beneficia
meditando, reddas te mihi habilem. Quod si feceris,
cum hoc sit in te, indubitanter gratiae meae
recipies influxionem, quam semper de bonitate mea
paratus sum dare cuilibet eam efficaciter volenti recipere; quamvis habilitas illa non de merito, sed
de congruo infusionem gratiae meae praecedat in
peccatore. Unde Augustinus: "Praecedit quoddam
in peccatoribus, qui licet non justificentur, digni
tamen justificationibus et habiles inveniuntur." Sic
est in eo qui clausos habet oculos, a quo nihil exigitur
ut videant, nisi tantum illud quod in eo est posse
facere, scilicet oculos aperire, cum exterius parata
sit claritas solis, quae protinus ad videndum apertos
oculos illustrabit. Tali exemplo considera manifeste
quod ad infundendum se homini divina gratia sit
parata, solius habilitatis in eo requiritur congruentia
per liberi arbitrii applicationem inventa.
 

 
 PECCATOR AD DEUM. 
 

 
Evidenter agnosco, Domine, quod mirabiliter informat et erudit me inscrutabilis altitudo scientiae
tuae. Meditabor ergo sollicite beneficia tua, piissime
Deus, quibus multipliciter obligasti me, dirigens
intellectum meum et applicans tenuiter prout possum
sicut terra sine aqua tibi, si forte per hujusmodi
cogitationes congruum me, pater misericordiarum,
invenias cui rorem gratiae tuae quam non
merui dignanter infundas, cujus etiam adminiculo
valeam excitatus ad bonum de commissis impietatibus
meis sufficienter in corde atteri, cum proposito
easdem humiliter confitendi. Quamvis haec ipsa
meditatio beneficiorum tuorum sine te menti meae
innasci non possit ex me, dicente Apostolo: "non
sumus sufficientes aliquid a nobis quasi ex nobis,
sed sufficientia nostra ex Deo est (II Cor. III) ." Verumtamen miser ego quid faciam, quia compunctus
ex gratia tua propono saepius confiteri; sed multa
occurrunt mihi, quae me impediunt et revocant ab
exsecutione propositi? Primum impedimentum est
verecundia magna quae tota die contra me est, et
confusio vultus mei quae operuit me. Dispono multoties
ad sacerdotem accedere, sed quia valde pudenda
sunt quae commisi, declino a tali proposito
prae pudore. Multoties sacerdotem adire disposui,
sed et iniquitatem meam devote revelaturus adivi,
et cum pedibus ejus assisterem, stimulante me
conscientia mea, irruit super me confusio repentina,
et turbatus in seipso spiritus meus fluctuare
coepit et dicere: Heu quid agam? referamne scelus?
poterone referre? Sicque praevalente in me verecundia mea, confessione postposita, sine medicamento
salutis a poenitentiali foro recessi, corruptaeque
sunt et deteriores effectae cicatrices meae a
facie insipientiae meae.
 

 
 DEUS AD PECCATOREM. 
 

 
Stultus nimis et indiscretus argueris fore, dum
sicut luna mutaris, et confiteri peccata tua prae verecundia
et pudore dimittis. Laudabile est si confunderis
et invadit te pudor, quando ad memoriam
tuam scelera tua reducis, Jeremia propheta dicente:
 "Confusus sum et erubui, quia sustinui opprobrium
adolescentiae meae (Jer. XXXI) ." Sed cavere
debes omnino, ne talis sit verecundia quae te revocet
a confessione peccati; quia ejusmodi confusio reatum accumulat, non diminuit, cum poenitentem
non sinit confitendo detegere quod commisit. Est
confusio adducens gloriam, et est confusio adducens
reatum; nam culpabilis est si confessionem
excludit, laudanda si sic pudet, ut etiam confitendi
comes existat, jactantiae siquidem potius quam devotionis
signum exponere sine rubore peccatum.
Cur autem insipiens pudet te dicere semel, quod
non puduit commisisse frequenter? Loquere tamen
ante, si tentaris, et dicito: Non erubescam Deo in
ministro suo, qui mei similis homo mortalis est,
confiteri quod non potest ab oculis majestatis suae
abscondi. Non erubescam homini reatum meum
exponere in vita praesenti, quem si non detexero ei,
scio fore omnibus manifestum in die judicii. Si autem hic illum revelavero, Deus illum conteget et
abscondet de inaestimabili bonitate, et faciet me de
numero beatorum, "quorum remissae sunt iniquitates
et quorum tecta sunt peccata (Psal. XXXI) ." 
 

 
 PECCATOR AD DEUM 
 

 
Confortasti me, Domine, verbis tuis et corroborasti
sermonibus sanctis, et non prae verecundia
jam dimittam quando ad ministrum tuum excessus
meos per confessionem revelaturus accedam. Sed
aliud est, mi Domine, quod ne confitear magnum
mihi praestat obstaculum, scilicet timor poenae.
Peccavi, Domine, super numerum arenae maris, et
multiplicata sunt peccata mea; quare timeo valde
ad confessionem accedere, quia si juxta quantitatem
culpae injungenda est quantitas poenae, tanta potero satisfactionis sarcina praegravari, quae juxta
meorum aestimationem reatuum mihi debebit imponi,
quod si longissimo tempore viverem, eam
explere miserrimus non valeam.
 

 
 DEUS AD PECCATOREM. 
 

 
Adhuc stultitia tua te non deserit, et indiscreta
opinio in cor tuum ascendit. Nunquam credere debes,
quod Deus praecipiat homini impossibile, vel
eam tibi jubeat imponi poenam quam tu nequeas
sustinere. Vicarius meus papa, quem ego constitui
loco mei in terris judicem tuum, dolorem confitentis
mitigabit attentis circumstantiis peccatorum.
Et quia potestatem a me ligandi pariter et solvendi,
ministerio quidem non auctoritate suscepit, moderabitur poenam juxta suae discretionis arbitrium,
et talem injunget poenitentiam, ut per eam,
me cooperante, justitiae recipias incrementum: qui
etiam tantum in te dolorem, amaritudinem, et contritionis
invenire poterit vehementiam, quod postmodum
de injuncta poena partem maximam vel
forte totam de bonitate Dei praesumas relaxandam.
Sed et tu, quem timor poenae praesentis retrahit a
proposito confitendi, quare non consideras et revolvis
mente, quod poena hujus vitae quantumcunque
sit longa, brevis est respectu aeternae; quantumcunque
amara, dulcis est infernali poenae collata.
Quamobrem melius est tibi hic poenitere, quam intolerabiliter
postmodum et amarissime cruciari. Ne
tibi contingat quod ait Job: "Qui timet pruinam, irruet super eum grando (Job VI) ;" et qui poenam
metuit temporalem, indubitanter aeternam incurret.
Item "Fugiet arma ferrea, et irruet in arcum
aereum (Job XX) ." Poena siquidem praesens quae
cito transit et consumitur, per arma ferrea designatur,
quae per rubiginem consummantur; poena
vero aeterna quae finiri non potest, per arcum
aereum, qui aes est incorruptibile significatur. Maxime
tamen fructuosa sit in hoc mundo, infructuosa
vero penitus, imo perniciosa poenitentia in futuro.
Illud etiam Apostoli verbum tibi debet praestare solatium,
et ad sustinentiam temporalis poenae te fortiter
animare quod dicitur: "Non sunt condignae
passiones hujus temporis ad futuram gloriam quae
revelabitur in nobis (Rom. VIII) ." Item hoc leve et momentaneum tribulationis nostrae, sublime pondus
operatur in aeternitate.
 

 
 PECCATOR AD DEUM. 
 

 
Jucunda sunt, Domine, eloquia tua servo tuo, super
mel et favum ori meo dulciora (Psal. CXVIII) ,
licet indignus sum altitudinem inspicere. Non dedigneris
adhuc, supplico, sustinere quid modicum insipientiae
meae. Ecce, Domine, jam non impediet in
me confessionem pudor culpae vel timor poenae.
Sed est aliud quod retardat me modicum, imo revocat
a confessione cor meum, temporalium scilicet
rerum affectus vel desiderium. Considero apud
me ipsum et colloquor menti meae: si delicta mea
confessus fuero sacerdoti, forsitan injunget mihi ut
Hierosolymam proficiscar, vel laborem alicujus peregrinationis assumam vel saltem ut ecclesias visitem,
et in eis diutius vacaturus orationes frequentem; et
possem interim temporalibus lucris insistere, et acquisitionibus
multis et mihi et meis hujus mundi substantiam
ampliare; sed si qua penes me sint, oportebit
minui potius quam augeri, donec assumpta
peregrinatio valeat peragi, vel quandiu spiritualibus
exercitiis me contigerit occupari. Quapropter
utilius est mihi a confessione desistere, quam acquisitionis
mundanae studium impedire.
 

 
 DEUS AD PECCATOREM. 
 

 
Vana est cogitatio illa, imo tentatio Satanae, quae
te apprehendit. Ut autem cogitationem illam procul
a te expellas, recordare quod Scriptura evangelica proclamat: "Vae praegnantibus et nutrientibus
in illa die (Matth. XXIV) ." Praegnantes quidem sunt
animae perversae, quae per illicita desideria temporalium,
vel alicujus iniquitatis consensum, tanquam
a diabolo malitiae semine injecto mente concipiunt.
Nutrientes vero animae dicuntur illae quae terrenas
delicias non desinunt per avaritiam cumulare, vel de
perpetratis iniquitatibus, delectabiliter perseverantes
in eis, differunt poenitere. Veniet procul dubio mors
super illos, et descendent in infernum viventes, quoniam
nequitia in hospitiis et in medio mentis eorum.
Certe si sane saperes, quando te ad sui concupiscentiam
res istae mundanae sollicitant, meditari deberes
quia quaecunque concupiscibilia videntur in mundo,
sunt transitoria; quae vero a Deo promittuntur, aeterna; ista terrena, illa coelestia; ista modica, illa
magna; illa mentita, illa certa; ista infima, illa
superna; ista minima, illa maxima; ista cum labore
acquiruntur, cum timore et sollicitudine conservantur,
cum dolore et angustia amittuntur. Licet
autem in his acquirendis sit labor, quia "regnum
coeleste vim patitur et violenti rapiunt illud (Matth.
XI) ," de ipsorum tamen custodia nullo modo
possessores eorum pungi possunt sollicitudinum
stimulo, nec dolore torqueri de ipsorum amissione
vel damnatione, quia "ibi aerugo vel tinea non demolitur,
nec fures effodiunt et furantur (Matth. VI) ." 
 

 
 PECCATOR AD DEUM. 
 

 
Ne irascaris, Domine, si et hac vice modo, loquendi
audaciam in conspectu altitudinis tuae vilissimum figmentum ego assumo; et sicut in aliis, in
eo quod propositurus sum inveniam apud abyssum
sapientiae tuae tanquam positus in perturbatione
consilium. Est adhuc quiddam quod valde me concutit,
et difficilius caeteris mihi confessionis impedimentum
apponit, unde desperationem incurro
ex gravi difficultate resistendi peccato. Infelix ego
multoties cecidisse me memini, qui et postmodum
poenitendo, te adjuvante, surrexi, sed stare non
praevalens, relapsus sum, et redii multoties in idipsum,
revertens iterum atque iterum tanquam
canis ad vomitum et sus ad luti volutabrum (II Petr II) 
. Unde cum lubricus et instabilis tanquam
cereus sim in vitium flecti, de mea stabilitate
despero, et propterea penitus de confessione desisto, existimans nihil prodesse si erigor et
resurgo qui sum casurus in proximo, et stare
diffido brevi temporis intervallo, existimans nihilominus
veniam impetrare non posse de facili, qui
frequenter erectus, et frequenter ad peccatum relapsus,
ingratus et indevotus invenior erigenti.
 

 
 DEUS AD PECCATOREM. 
 

 
In eo quod modo proponis non tam insensatus
quam insanus esse probaris. Nam recte facis si de
te ipso diffidas, et fragilitatem tuam attendens, de
tuis viribus non praesumens, existimes quod postquam
surrexeris, de tua virtute sperare non possis. Sed
de me sperare debes, quod licet infirmus et debilis sis ex te, possum tamen si de mea misericordia voluero,
quamvis debilem stabilire, et quantumvis infirmum
ne corruas confirmare. Cur autem de me desperes,
qui nolo mortem peccatoris sed magis ut convertatur
et vivat (Ezech. XVIII) , qui utique misericors
sum et praestabilis super malitia? Attende quia si
desperes de me, peccatum incurris irremissibile,
quod est peccatum in Spiritum sanctum; nec est
peccatum huic comparabile, quia ipsum est solum
quod nec in hoc saeculo neque in futuro creditur
remittendum. Attende, quia, si de me desperes,
tanto gravius me offendis quanto clementius potentiam
meam exstinguere, et meam mihi benignitatem,
quam non ex accidentali dono, sed naturalem
habeo, auferre conatus sis, et omnipotentiam meam a me interim separare. Ego enim sum cui dicitur:
 "Deus cui proprium est misereri semper et parcere." 
Ego ad quem congregatio fidelium clamat:
 "Deus, qui omnipotentiam tuam parcendo maxime
et miserando manifestas." Cur, infelix, de me debeas
desperare qui gaudium mihi reputo et angelis
meis super uno peccatore poenitentiam agente; qui
et nonaginta novem ovibus in deserto relictis, misi
pastorem earum ut unam perditam quaereret, inventam
portaret in humeris suis; qui filium prodigum
revertentem laetanter excepi, stolam primam
et annulum ei dedi, et faciens grande convivium pro
eo, vitulum saginatum occidi (Luc. XV) . Ego sum
qui tanquam mater filiis etiam delinquentibus
viscera pietatis aperio; qui offendentes me multoties usque ad finem vitae sustineo, et punire differens
ut poeniteant patienter exspecto. De me siquidem
propheta clamat dicens: "Audite, domus
Jacob et residuum Israel, quoniam portamini a
meo utero, et gestamini a mea vulva; ego feci, et
ego feram, et usque ad canos ego portabo (Isai.
XLVI) ." Cur de me debeas desperare qui postquam
creavi hominem, ut facerem eum gloriae meae participem,
ex nimia charitate qua eum dilexi, unigenitum
meum in mundum misi, qui eum venundatum
sub peccato non corruptibilibus auro et argento
redemit, sed pretioso sanguine suo quem pro eo
abunde effudit? Scito et videto qui renuis confiteri,
pro eo quod ipsa eadem, quae saepe confessus
es, nimis iterans, vias tuas viliter corrupisti; quia cum malum sit et amarum reliquisse te Dominum
Deum tuum, longe deterius revelatur perseverare
in malo, et ipsius amore postposito, elongare
te jugiter et avertere vultum tuum ab eo.
Quare non consideras tu quod saepius cadis, et saepius
surgis, quod minus malum cadere sit alternatim
et surgere, quam in peccato continuo permanere?
Potest enim ex Dei benignitate quando sic
surgis, in bono statu temporali te mors intercipere
ut salveris. Si vero permanens in peccato perversus
fueris in fine vitae tuae repertus, procul dubio deportaberis
ad aeterna supplicia condemnandus; quia,
dicente Scriptura, judicat Dominus fines terrae et
finalia opera (Psal. XCV) ; et arbor si ad aquilonem vel ad austrum ceciderit, prius ut reor eligeret ab
ipso luto extrahi, et inde postea cadere, quam in
illo jugiter permanere. Sic etiam qui laborat aliqua
febre, nonne gravius reputaretur eam pati continue,
quam ab ea interpolatim vexari? Ita et tu duobus
malis propositis, scilicet cadere in peccatum et surgere
consequenter ab eo, vel irregressibiliter et
irreverenter perseverare in malo, potius debes fugere
secundum quam primum. Noli ergo tanquam
diffidens et desperans de Deo, te a confessione
retrahere, sed quoties miseriam pateris ea quae
confessus es iterum committendo, tu nihilominus
eadem iterum confitere. Nam sicut aqua vestimentum,
quod saepius inquinatur, quandocunque illud
abluit, mundat a sordibus et efficit quasi novum; sic et confessio quoties ad eam recurritur, restituit
animae cum, quem amittit decorem ex reiteratione
peccati, munditiae candidatum. Te autem confitente
peccatum, et expulso ab anima tua veneno nequitiae
per confessionis antidotum, statim ad eam
regrediar tanquam ad domum meam unde prius
exivi. Et ex tunc si me invocaveris, exaudiam te,
et tanquam intus habitans sine mora respondebo
clamanti.
 

 
 PECCATOR AD DEUM. 
 

 
Domine Deus salutis meae, verba sunt vitae
aeternae, quae loqueris, et salutaria monita quae hortaris.
Adjutus ergo a te requiram devote ministrum
tuum, et effundam coram illo sicut aquam cor
meum, aperiam in conspectu ejus labia mea locuturus in amaritudine animae meae. Sicut qui digitum
ingerit gutturi suo, scrutabor scrutinio conscientiam
meam et non desistam, donec evomam illam
amaram super absinthium et fel, quae latet intrinsecus,
meorum saniem peccatorum; ut sic evomita
foris et ejecta putredine, cujus fetor abominabilis te relinquere fecerat mentis meae hospitium,
cum inaestimabili fragrantia unguentorum tuorum
clementer in illud regredi et inhabitare digneris,
juxta sanctum et ineffabile tuum promissum; qui
es benedictus in saecula saeculorum. Amen.
 
 
 
 
 
	 Christian Latin 
	 The Latin Library 
	 The Classics Page