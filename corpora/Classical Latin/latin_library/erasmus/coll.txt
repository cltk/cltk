Eramus: Colloquia
		 

		 
		 
	 
	
 

 COLLOQUIA FAMILIARIA ERASMI ROTERODAMENSIS
 

 

 

 In Primo Congressu 
 

 
Non temere docet quidam, ut salutemus libenter. Comis enim et
blanda salutatio saepe conciliat amicitiam, inimicitiam diluit: 
certe mutuam benevolentiam alit augetque. Quidam usque adeo
Demeae sunt, ingenioque agresti, ut vix salutati resalutent.
 

 
Nonnullis hoc vitii conciliavit educatio verius, quam natura.
 

 
Urbanitatis est, salutare obvios, aut eos, qui nos adeunt, aut
quos adimus ipsi colloquendi gratia. Item operis aliquid
agentes, coenantes, oscitantes, singultientes, sternutantes,
tussientes. In ructu crepituve ventris salutare, hominis est
plus satis urbani. 
 

 
Sed incivilius etiam, eum salutare, qui reddit urinam, aut
alvum exonerat.
 

 
Salve pater, salve matercula, salve mi frater, salve
praeceptor observande, salve multum, mi patrue, salve dulcissime
nepos.
 

 
Urbanum est, addere cognationis aut affinitatis titulum, nisi
quum habent aliquid odii: tum enim praestat abuti minus quidem
propriis, sed plausibilioribus: veluti, quum novercam salutamus
matrem; privignum, filium; vitricum, patrem; sororis maritum,
fratrem; fratris uxorem, sororem. Idem in aetatis aut officiorum
titulis faciendum. Gratius enim fuerit, si senem patrem, aut
virum eximium salutes, quam aetatis cognomine; etiamsi olim
honoris causa dicebatur, W)= GE/RON. Salve praefecte, salve
tribune. Non autem, salve caligarie, aut calcearie. Salve
adolescens, salve iuvenis. Senes ignotos adolescentes filiorum
cognomento salutant, adolescentes vicissim illos patres aut
dominos. 
 

 
 Auspicanti quippiam 

 

 
Sit felix et faustum reipublicae. Bono sit omnibus, quod
instituis. Bene vertat, quod agis. Bene fortunet Deus tuos
labores. Faveant superi tuis conatibus. Quaeso, ut, quod
instituisti, superis bene fortunantibus, feliciter absolvas. 
Bene fortunet Christus opt. max. quod in manibus est. Feliciter
cedat, quod instituisti. Feliciter exeat, quod aggressus es. 
Rem sanctam aggressus es; precor, ut felix sit exitus, ac
prosperum numen adspiret pulcherrimis coeptis. Christus bene
coepta secundet. Prospere succedat, quod auspicatus es. Deum
opt. maximumque precor, ut istud consilium, quam est honestum,
tam sit et felix. Bonis avibus coepta res est, melioribus exeat. 
Precor, ut bonis avibus Italiam adeas, melioribus redeas. Opto
tibi felicem cursum, et recursum feliciorem. Faxit Deus, ut,
itinere hoc feliciter peracto, brevi tibi prosperum reditum
gratulemur. Contingat tibi feliciter et navigare et renavigare. 
Sit iter laetum, reditus laetior. Utinam ista profectio tibi
succedat ex animi tui sententia. Utinam tibi tam iucunda sit
ista profectio, quam nobis erit interim molestum tui desiderium. 
Bonis auspiciis solvas ancoram. Precor, ut ex utriusque votis
succedat hoc iter. Precor, ut hic contractus commodo bonoque sit
utrisque. Precor, ut hoc matrimonium voluptati sit omnibus
nobis. Sospitet te Iesus opt. max. Superi propitii te nobis
incolumem restituant. Servet te Deus animae dimidium meae. Opto
tibi reditum incolumem. Precor, ut hic annus tibi laetis
auspiciis ineat, laetioribus procedat, laetissimis exeat, ac
saepius recurrat semper felicior.
 

 
RESPONSIO. At ego vicissim tibi multa saecula felicissima
precor, ne tu gratis sis nobis bene precatus. Precor, ut hic
dies tibi candidus illuxerit. Precor, ut hic sol tibi felix
surrexerit.
 

 
RESPONSIO. Tantundem tibi reprecor. Sit felix exortus huius
diei, et sit utrique nostrum prosperrimus. Opto tibi noctem
prosperam, pater. Precor tibi noctem placidam. Contingat tibi
felix somnus. Det Deus placidam quietem. Det somnum absque
somniis. Faxit Deus, ut aut placide dormias, aut feliciter
somnias. Sit tibi fausta nox.
 

 
RESPONSIO. At ego tibi, quando gaudere soles lucro, pro una
fausta mille precor faustissimas.
 
 
 
 
 
		 Erasmus 
		 Neo-Latin 
		 The Latin Library 
		 The Classics Page