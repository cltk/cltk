Eramus: Selected Writings
		 

		 
		 
	 
	
 

 SCRIPTA ERASMI SELECTA
 

 

 
 
 
	 I An Ordination Examination 
 II A Domestic Affray 
 III A Winter Journey 
 IV An English Country-House 
 V A Visit to Court 
 VI Erasmus at Oxford 
 VII An Oxford Dinner Party 
 VIII Learning in England 
 IX A Journey to Paris 
 X Erasmus Renders Account of Himself to Colet 
 XI A Visit to Lambeth 
 XII A Letter to Aldus 
 XIII An Interview with Grimani 
 XIV A Conversation at Cambridge 
 XV An Encounter with Canossa 
 
 XVI Erasmus' Apologia Pro Vita Sua 
 XVII Erasmus' Reception at Basel 
 XVIII Bishop Fisher 
 XIX A Journey from Basel to Louvain 
 XX English Universities 
 XXI An Explosion at Basel 
 XXII Archbishop Warham. I 
 XXXIII Archbishop Warham. II 
 XXIV The Lives of Vitrarius and Colet 
 XXV Colet and his Kinsmen 
 XXVI Thomas More 
 XXVII A Dishonest Londoner 
 XXVIII The Condition of English Houses 
 XXIX Fisher's Study at Rochester 
 
 
 

 

 
 I . An Ordination Examination 
 

 
Non ab re fuerit hoc loco referre quid acciderit Davidi quondam episcopo 
Traiectensi, Ducis Philippi cognomento Boni filio. Vir erat apprime doctus
reique theologicae peritus, quod in nobilibus et illius praesertim dicionis
episcopis profana dicione onustis perrarum est. Audierat inter tam multos
qui sacris initiabantur, paucissimos esse qui literas scirent. Visum est rem
propius cognoscere. In aula in quam admittebantur examinandi iussit sibi
poni cathedram. Ipse singulis proposuit quaestiones pro gradus quem petebant
dignitate; hypodiaconis futuris leviores, diaconis aliquanto
difficiliores, presbyteris theologicas. Quaeris eventum? Submovit omnes
exceptis tribus. Qui his rebus praeesse solent existimarunt ingens Ecclesiae
 dedecus fore, si pro trecentis tres tantum initiarentur. Episcopus, ut
erat fervido ingenio, respondit maius fore dedecus Ecclesiae, si in eam pro
hominibus admitterentur asini et omnibus asinis stolidiores. Instabant ii
quibus hinc aliquid emolumenti metitur, ut moderaretur sententiam,
reputans hoc seculum non gignere Paulos aut Hieronymos, sed tales
recipiendos quales ea ferret aetas. Perstitit episcopus, negans se requirere
Paulos ac Hieronymos, sed asinos pro hominibus non admissurum. Hic
confugiendum erat ad extremam machinam. Admota est. Quaenam? 'Si qua
coepisti' inquiunt 'visum est pertendere, salaria nobis augeas oportet;
alioqui sine his asinis non est unde vivamus.' Hoc ariete deiectus est
erectus ille Praesulis animus.
 

 

 
 II . A Domestic Affray 
 

 
 (Erasmus Christiano S.D.)
 

 
Salve, mel Atticum. Heri nihil scripsi, et consulto quidem; nam eram
stomachosior. Ne roga in quem, in te inquam. 'Quid commerueram?' Verebar
mihi insidias strui per te hominem argutissimum. Suspectam habebam illam
tuam pyxidem, ne quid simile nobis afferret, quale ferunt Pandorae 
pyxidem Epimetheo; quam ubi recluseram, mihi ipsi succensebam qui fuissem
suspiciosulus. 'Cur igitur ne hodie quidem scripsisti?' inquies. Eramus
occupatissimi. 'Quid tandem negotii?' In spectaculo sedimus, sane iucundo.
'Comoedia' inquis 'fuit, an Tragoedia?' Utrumvis, verum nemo personatus
agebat, unicus duntaxat actus, chorus sine tibiis, fabula nec togata nec
palliata, sed planipedia, humi acta, sine saltatu, e cenaculo spectata,
epitasis turbulentissima, exitus perturbatissimus. 'Quam, malum,' inquies
'mihi fabulam fingis?' Immo rem, Christiane, refero.
 

 
Spectavimus hodie matremfamilias cum famula domestica fortiter depugnantem.
Sonuerat diu tuba ante congressum, convicia fortiter utrinque regeruntur.
Hic aequo Marte discessum est, triumphavit nemo. Haec in hortis, nos e
cenaculo taciti spectabamus, non sine risu. Sed audi catastrophen. A pugna
conscendit cubiculum meum puella, concinnatura lectos. Inter confabulandum
laudo fortitudinem illius, quod voce conviciisque nihil cesserit dominae;
ceterum optasse me ut quantum lingua valebat, tantundem valuisset et
manibus. Nam hera, virago robusta ut vel athleta videri posset, subinde
caput humilioris puellae pugnis contundebat. 'Usque adeone' inquam 'nullos
habes ungues, ut ista impune feras?' Respondit illa subridens sibi quidem
non tam animum deesse quam vires. 'An tu putas' inquam 'bellorum exitus a
viribus tantum pendere? Consilium ubique valet plurimum.' Roganti quid
haberem consilii, 'Ubi te rursus adorietur,' inquam 'protinus caliendrum
detrahe' (nam mulierculae Parisiorum mire sibi placent nigris quibusdam
caliendris); 'eo detracto mox in capillos invola.'
 

 
Haec ut a me ioco dicebantur, itidem accipi putabam. Atqui sub cenae tempus
accurrit anhelus hospes; is erat Caroli regis caduceator, vulgato
cognomine dictus Gentil Gerson. 'Adeste,' inquit 'domini mei, videbitis
cruentum spectaculum.' Accurrimus, offendimus matremfamilias ac puellam humi
colluctantes. Vix a nobis diremptae sunt. Quam cruenta fuisset pugna res
ipsa declarabat. Iacebant per humum sparsa, hic caliendrum, illic flammeum.
 Glomeribus pilorum plenum erat solum; tam crudelis fuerat laniena. Ubi
accubuimus in cena, narrat nobis magno stomacho materfamilias quam fortiter
se gessisset puella. 'Ubi pararem' inquit 'illam castigare, hoc est pugnis
contundere, illa mihi protinus caliendrum detraxit e capite.' Agnovi me non
surdae cecinisse fabulam. 'Id detractum' inquit 'mihi venefica vibrabat in
oculos.' Id non admonueram. 'Tum' inquit 'tantum capillorum evulsit quantum
hic videtis.' Coelum ac terram testata est se nunquam expertam esse puellam
tam pusillam ac perinde malam. Nos excusare casus humanos et ancipitem
bellorum exitum, tractare de componenda in posterum concordia. Ego interim
mihi gratulabar dominae non subolere rem meo consilio gestam; alioque
sensissem et ipse illi non deesse linguam.
 

 
Habes nostra ludicra; nunc ad seria. Duplicem mecum contentionem acceperas,
scribendi et munera mittendi. Altera te plane victum declaras, ut qui
alienis manibus mecum dimicare coeperis; an infitiaberis impudens? Non
arbitror, si quid frontis est. Alteram ipse ne suscepi quidem, sed ultro
manus dedi. Literis longe vinceris, immo ne pugnas quidem, nisi ut Patroclus
 Achillis armis. Muneribus nolo tecum inire certamen. An poeta cum
negotiatore? Quid simile? Verum heus tu, ad aequiorem concertationem
provoco. Experire utrum tu me prius mittendo an ego te scribendo defatigem.
Hoc demum sit bellum dignum poeta, dignum institore. Tu si quid audes,
accingere; ac bene vale.
 

 
Parisiis. Anno M.CCCC.XCVII.
 

 

 
 III . A Winter Journey 
 

 
 (Guilhelmo Montioio Comiti Anglo Erasmus Roterodamus S.D.)
 

 
Pervenimus tandem et quidem incolumes, tametsi invitis (ut apparet) et
superis et inferis. O durum iter! Quem ego posthac Herculem, quem Ulyssem
non contemnam? Pugnabat Iuno semper poeticis viris infesta; rursum Aeolum 
sollicitarat; nec ventis modo in nos saeviebat, omnibus armis in nos
dimicabat, frigore acerrimo, nive, grandine, pluvia, imbre, nebulis, omnibus
denique iniuriis. Hisque nunc singulis nunc universis nos oppugnabat. Prima
nocte post diutinam pluviam subitum atque acre obortum gelu viam asperrimam
effecerat; accessit nivis vis immodica; deinde grando, tum et pluvia, quae
simul atque terram arboremve contigit, protinus in glaciem concreta est.
Vidisses passim terram glacie incrustatam, neque id aequali superficie,
sed colliculis acutissimis passim exstantibus. Vidisses arbores glacie
vestitas adeoque pressas, ut aliae summo cacumine imum solum contingerent,
aliae ramis lacerae, aliae medio trunco discissae starent, aliae funditus
evulsae iacerent. Iurabant nobis e rusticis homines natu grandes, se simile
nihil unquam in vita vidisse antea. Equis interim eundum erat nunc per
profundos nivium cumulos, nunc per sentes glacie incrustatos, nunc per
sulcos bis asperos, quos primum gelu duraverat, deinde et glacies acuerat,
nunc per crustam quae summas obduxerat nives; quod quidem mollius erat quam
ut equum sustineret, durius quam ut ungulas non scinderet.
 

 
Quid inter haec animi Erasmo tuo fuisse credis? Insidebat attonito equo
eques attonitus; qui quoties aures erigebat, ego animum deiciebam, quoties
ille in genua procumbebat, mihi pectus saliebat. Iam Bellerophon ille
poeticus suo terrebat exemplo; iam meam ipse temeritatem exsecrabar, qui
mutae beluae vitam et una literas meas commiserim. Sed audi quiddam, quod tu
credas ex veris Luciani narrationibus petitum, ni mihi ipsi Batto teste
accidisset. Cum arx iam ferme in prospectu esset, offendimus omnia undique
glacie incrustata, quae ut dixi in nivem inciderat. Et erat tanta ventorum
vis, ut eo die unus atque alter collapsi perierint. Flabant autem a tergo.
Itaque per declive montium me demittebam, per summam glaciem velificans,
atque interim hastili cursum moderans. Id erat clavi vice. Novum navigandi
genus. Toto fere itinere obvius fit nemo, sequitur nemo, adeo non solum
saeva sed etiam monstruosa erat tempestas. Quarto vix demum die solem
aspeximus. Hoc unum ex tantis malis commodi excerpsimus, quod latronum
incursus timuimus minus; timuimus tamen, ut homines pecuniosos decebat.
 

 
Habes iter meum, adolescens generosissime idemque candidissime; quod ut
durissimum fuit, ita reliqua fuere secundissima. Vivi pervenimus ad Annam
Principem Verianam. Quid ego tibi de huius mulieris comitate, benignitate,
liberalitate memorem? Scio rhetorum amplificationes suspectas haberi solere,
praesertim iis qui eius artificii rudes non sint. At hic me nihil allevare,
 immo re vinci artem nostram, mihi credas velim. Nihil unquam produxit
rerum natura aut pudentius aut prudentius aut candidius aut benignius. Quid
de meo Batto iactitem, cuius pectore nihil habuit hic orbis simplicius,
nihil amantius?
 

 
Haec scribebam in patriam concessurus; deinde adamatam Lutetiam 
repetam et has ipsas literas fortasse praecurram. Ceterum de nostro convictu
 nihil certi scribere licet. Tamen consilium ex tempore capietur. Hoc unum
tibi persuade, neminem vivere qui te magis ex animo amet quam tuus Erasmus.
Battus quoque meus, omnium et amorum et odiorum meorum socius, te pari
caritate prosequitur. Cura, mi Guilhelme, ut quam optime valeas.
 

 
Ex arce Tornenhensi pridie nonas Februarias.
 

 

 
 IV . An English Country-House 
 

 
 (Erasmus Fausto Andrelino Poetae Laureato)
 

 
Nos in Anglia nonnihil promovimus. Erasmus ille, quem nosti, iam bonus
propemodum venator est, eques non pessimus, aulicus non imperitus, salutat
paulo blandius, arridet comius, et invita Minerva haec omnia. Tu quoque,
si sapis, huc advolabis. Quid ita te iuvat hominem tam nasutum inter merdas
 Gallicas consenescere? Sed retinet te tua podagra; ut ea te salvo pereat 
male. Quanquam si Britanniae dotes satis pernosses, Fauste, ne tu alatis 
pedibus huc accurreres; et si podagra tua non sineret, Daedalum te fieri
optares.
 

 
Nam ut e plurimis unum quiddam attingam, sunt hic nymphae divinis vultibus,
blandae, faciles, et quas tu tuis camenis facile anteponas. Est praeterea
mos nunquam satis laudatus. Sive quo venis, omnium osculis exciperis; sive
discedis aliquo, osculis dimitteris; redis, redduntur suavia; venitur ad te,
propinantur suavia; disceditur abs te, dividuntur basia; occurritur alicubi,
basiatur affatim; denique quocunque te moves, suaviorum plena sunt omnia.
Quae si tu, Fauste, gustasses semel quam sint mollicula, quam fragrantia,
profecto cuperes non decennium solum, ut Solon fecit, sed ad mortem usque
in Anglia peregrinari. Cetera coram iocabimur; nam videbo te, spero,
propediem. 
 

 
Vale, ex Anglia. Anno M.CCCC.LXXXXIX.
 

 

 
 V . A Visit to Court 
 

 
Edidimus olim carmen de laudibus regis Henrici septimi et illius liberorum,
nec non ipsius Britanniae. Is erat labor tridui, et tamen labor, quod iam
annos aliquot nec legeram nec scripseram ullum carmen. Id partim pudor a
nobis extorsit, partim dolor. Pertraxerat me Thomas Morus, qui tum me in
praedio Montioii agentem inviserat, ut animi causa in proximum vicum
exspatiaremur. Nam illic educabantur omnes liberi regii, uno Arcturo
excepto, qui tum erat natu maximus. Ubi ventum erat in aulam, convenit tota
pompa, non solum domus illius verum etiam Montioiicae. Stabat in medio
Henricus annos natus novem, iam tum indolem quandam regiam prae se ferens,
hoc est animi celsitudinem cum singulari quadam humanitate coniunctam. A
dextris erat Margareta, undecim ferme annos nata, quae post nupsit Iacobo 
Scotorum regi. A sinistris Maria lusitans, annos nata quatuor. Nam
Edmondus adhuc infans in ulnis gestabatur. Morus cum Arnoldo sodali salutato
puero Henrico, quo rege nunc floret Britannia, nescio quid scriptorum
obtulit. Ego, quoniam huiusmodi nihil exspectabam, nihil habens quod
exhiberem, pollicitus sum aliquo pacto meum erga ipsum studium aliquando
declaraturum. Interim subirascebar Moro quod non praemonuisset, et eo magis
quod puer epistolio inter prandendum ad me misso meum calamum provocaret.
Abii domum, ac vel invitis Musis, cum quibus iam longum fuerat divortium,
carmen intra triduum absolvi. Sic et ultus sum dolorem meum et pudorem
sarsi.
 

 

 
 VI . Erasmus at Oxford 
 

 
 (Erasmus Gulielmo Montioio Comiti Generoso S.D.)
 

 
Si tu tuaque generosissima coniunx, socer humanissimus reliquaque familia
valetis, est cur maximopere gaudeamus. Nos hic quidem valemus perbelle, et
indies bellius. Dici non potest quam mihi dulcescat Anglia tua, idque partim
consuetudine, quae omnia dura lenire solet, partim Coleti Charnocique
Prioris humanitate, quorum moribus nihil fingi potest suavius, mellitius,
amabilius; cum his duobus amicis ego vel in extrema Scythia vivere non
recusem. Idem quod scripsit Horatius, et vulgus interdum videre verum, res
ipsa me docuit; cuius hoc tritum nosti, quarum rerum durissimi soleant
esse aditus, eas felicius evenire. Quid nostro illo ingressu fuit, ut ita
dicam, inauspicatius? At nunc secundiora indies omnia. Evomui taedium omne
quo me quondam nauseantem videbas. Quod reliquum est, to oro, meum decus, ut
quando tum cum meus me animus deficiebat, tuo sustinuisti, nunc cum meus
mihi non deest, tuus ne destituat.
 

 
Quod ad diem praefinitum non veneris, expostulare tecum nec libet, nec iure
me posse puto. Quid te retardarit equidem nescio. Hoc unum scio, quicquid
fuit, legitimum quiddam et iustum fuisse, quare venire non potueris; nam
voluisse nihil dubito. Neque enim ullam video causam cur istud fingere
volueris. Et ea est generosissimae mentis tuae ingenua simplicitas, ut
maxima etiam de causa mentiri nec scias si velis, nec velis si scias. Non
est meum te vel hortari vel dehortari, immo dehortari potius. Quod tuae te
res hortantur, id sequere. Nos ita te desideramus ut interim te tuis
commodis inservire velimus. Si brevi venturus es gaudemus; sin qua res te
retinet, modo incommodi nihil sit, ut hactenus fecimus, aequo te animo
exspectabimus.
 

 
Pecunias meas anulo tuo diligenter obsignatas mitte. Priori iam sum multis
nominibus obaeratus; ministrat ille quidem tum benigne tum prompte. Verum
quando ille humanissimi hominis officio functus est, par est nos invicem
gratorum hominum munere fungi, et quam ille libenter dedit, tam nos libenter
reddere. Ut rara supellectile, ita bonis amicis parcius utendum esse censeo.
Si quid istic novatum est, facito me per literas certiorem. Bene vale.
 

 
Oxoniae. 
 

 

 
 VII . An Oxford Dinner Party 
 

 
 (Erasmus Domino Ioanni Sixtino S.D.)
 

 
Quam vellem nuper, ut exspectaram, ita nostro illi convivio interfuisses;
vero inquam convivio, non symposio. Mihi quidem omnino nullum unquam fuit
suavius, lautius, mellitius. Deerat nihil. Belli homunculi, tempus lectum,
locus lectus, apparatus non neglectus. Iis lautitiis ut vel Epicurum 
ipsum, iis sermonibus conditum erat ut vel Pythagoram delectare posset.
Homunculi non belli solum verum etiam bellissimi, et eiusmodi qui Academiam
possent facere, non modo convivium. Quinam, inquies? Accipe, quo magis te
doleas abfuisse. Primum Richardus prior, ille Charitum antistes; tum
Theologus is, qui eodem die Latinam habuerat contionem, vir tum modestus tum
eruditus; deinde Philippus ille tuus, homo lepidissimae festivitatis.
Praesidebat Coletus veteris illius theologiae vindex atque assertor.
Accumbebat dextra Prior, homo (ita me deus amet) non minus mirabili mixtura
ex omnium literarum generibus omnibus, quam ex summa humanitate summaque
item integritate conflatus. Ad laevam recentior ille Theologus, cui nos
quidem laevum latus clausimus, ne poeta convivio deesset. Ex adverso
Philippus, ne non adesset iurisperitus. Accumbit deinceps mixtum et sine
nomine vulgus.
 

 
His ordinibus ita digestis statim bellum oritur inter pocula, non tamen ex
poculis neque poculentum. Cum variis de rebus parum conveniebat, tum de
hac pugna erat acerrima. Dicebat Coletus Caym ea primum culpa Deum
offendisse, quod tanquam conditoris benignitate diffisus suaeque nimium
confisus industriae terram primus proscidisset, cum Abel sponte nascentibus
contentus oves pavisset. Contra, nos pro se quisque niti, Theologus ille
syllogismis, ego rhetoriis. Ne Hercules quidem contra duos, aiunt Graeci.
At ille unus vincebat omnes; visus est sacro quodam furore debacchari ac
nescio quid homine sublimius augustiusque prae se ferre. Aliud sonabat
vox, aliud tuebantur oculi, alius vultus, alius aspectus, maiorque videri, 
afflatus est numine quando.
 

 
Tandem cum et longius processisset disputatio, et esset quam ut convivio
conveniret gravior atque severior, tum ego meis, hoc est poetae, partibus
functurus, ut et eam contentionem discuterem et festiviore fabella prandium
exhilararem, 'Res' inquam 'perantiqua est et ex vetustissimis auctoribus
repetenda; de qua quid ipse in literis reppererim exponam, si prius detis
fidem vos id quod sum narraturus pro fabula non habituros.' Ubi promiserant,
'Incidimus' inquam 'olim in vetustissimum codicem, cuius et titulum et
auctorem aetas aboleverat tineaeque bonis literis semper infestae
deroserant. In eo unica tantum pagina nec erat carie vitiata nec a tineis
aut soricibus arrosa, Musis credo quae sua sunt tutantibus. In ea me hac
ipsa de re, de qua decernitis, legere memini aut veram aut, si vera non
est, certe veri simillimam narrationem; quam si vultis recensebo.'
 

 
Iubentibus illis 'Erat' inquam 'Caym ille homo quemadmodum industrius, ita
famelicus et avidus. Is a parentibus persaepe audierat in viridario illo
unde fuissent depulsi, segetes sua sponte provenire laetissimas spicis
amplissimis, granis praegrandibus, culmis adeo proceris ut alnum nostratem
aequarent; eis nec lolium nec spinam ullam aut carduum internasci. Haec cum
ille probe meminisset videretque eam tellurem quam tum vexabat aratro, vix
malignam minutamque frugem producere, dolum addidit industriae. Angelum
illum paradisi custodem adiit, eumque veteratoriis technis adortus magnis
promissis corrupit, ut sibi ex felicioribus illis segetibus vel paucula
grana clam largiretur. Dicebat Deum iam olim huius rei securum ac
neglegentem esse; tum si maxime rescisset, facile impune futurum, cum res
esset nullius momenti, modo de pomis illis nihil attingeretur, de quibus
solis fuisset interminatus Deus.
 

 
' "Eia" inquit "ne ianitor sis nimium diligens. Quid si ingrata etiam est
illi nimia tua sedulitas? Quid si falli etiam cupit, magisque illum hominum
callida industria quam iners otium delectabit? An vero tu tibi isto munere
magnopere places? Ex angelo carnificem te fecit, ut miseros nos et perditos
crudelis arceres a patria; te foribus cum rhomphaea alligavit, cui muneri
nos canes nuper coepimus addicere. Nos quidem sumus miserrimi, at tu mihi
videris conditione non paulo afflictiore. Nos quidem paradiso caremus, quia
pomum nimium dulce gustavimus. Tu ut inde nos arceas, pariter et coelo cares
et paradiso; hoc miserior, quod nobis quidem huc atque illuc, quo fert animi
libido, vagari liberum est. Habet et haec nostra regio, si nescis, quibus
exsilium nostrum consolemur, nemora comis virentibus, mille arborum genera
et quibus vixdum invenimus vocabula, fonticulos passim ex clivis, ex rupibus
scaturientes; flumina limpidissimis aquis ripas herbidas lambentia, montes
aerios, valles opacas, ditissima maria. Nec dubito quin in intimis illis
suis visceribus claudat tellus aliquid bonarum mercium; quas ut eruam,
scrutabor omnes eius venas, aut si mihi defuerit aetas, nepotes certe mei
facient. Sunt et hic aurea mala, sunt fici pinguissimi, sunt frugum omniiuga
 genera. Multa adeo passim sponte nascuntur ut paradisum istum non
magnopere desideremus, si liceat hic aeternum vivere. Infestamur morbis; et
huic rei inveniet remedium humana industria. Video herbas mirum quiddam
spirantes. Quid si et hic inveniatur aliqua quae vitam faciat immortalem?
Nam scientia ista non video quid ad rem pertineat. Quid mihi cum his quae
nihil ad me attinent? Quanquam in hac parte non cessabo, quando nihil est
quod non expugnet pertinax industria. Ita nos pro uno hortulo mundum
latissimum accepimus, tu utrinque exclusus nec paradiso frueris neque coelo
neque terra, perpetuo his affixus foribus, rhomphaeam semper versans, quid 
nisi ut cum vento pugnes? Eia age, si sapis, tibi simul et nobis consule. Da
quod sine tuo detrimento largiri potes, et accipe nostra vicissim quae tibi
facimus communia. Miser fave miseris, exclusus exclusis, damnatis
damnatior."
 

 
'Persuasit pessimam causam vir pessimus, orator optimus. Paucula grana
furtim accepta diligenter obruit, enata sunt non sine fenore, id fenus
rursum terrae gremio commissum, iterumque atque iterum, aliud atque aliud.
Nec saepius aestas recurrit, quam ille iam ingentem spatiosumque agrorum
tractum hac semente occupavit. Quae res ubi evidentior esse coepisset quam
ut superos latere posset, vehementer iratus Deus "Quantum intellego" inquit
"iuvat hunc furem labor et sudor. Eum ego illi magnifice cumulabo." Simulque
cum dicto confertissimum undique agmen immittit in segetem, formicarum,
curculionum, bufonum, erucarum, murium, locustarum, scrofarum, avium
aliarumque id genus pestium, quae segetem partim adhuc humo conditam,
partim herbescentem, partim iam flavam, partim horreo compositam
depascerentur. Accessit ingens ex coelo calamitas, grandinis et venti vis
tanta ut quernis roboribus aequales culmi illi stipulae aridae in morem
defringerentur. Angelus ille custos mutatus atque, quod hominibus faveret,
humano corpori inclusus. Caym, cum Deum incensis frugibus placare studeret,
nec fumus subvolaret, certam illius iram intellegens desperat.'
 

 
Habes fabulam, Sixtine, inter pocula dictam atque inibi inter pocula natam,
atque adeo ex ipsis, si libet, poculis, quam volui ad te perscribere; primum
ne nihil scriberem, cum meas esse partes agnoscerem ut scriberem, quippe qui
tuas literas posterior accepissem, deinde ne tu eius convivii tam lauti
prorsus expers esses. Bene vale. Oxoniae.
 

 

 
 VIII . Learning in England 
 

 
(Erasmus Roterodamus Piscatori Agenti in Italia Anglo S.D.)
 

 
Subverebar nonnihil ad te scribere, Roberte carissime, non quod metuerem ne
quid de tuo in nos amore tanta temporum locorumque disiunctio detrivisset;
sed quod in ea sis regione, ubi vel parietes sint tum eruditiores tum
disertiores quam nostrates sunt homines; ut quod hic pulchre expolitum,
elegans, venustum habetur, istic non rude, non sordidum, non insulsum videri
non possit. Quare tua te exspectat prorsus Anglia non modo
iureconsultissimum, verum etiam Latine Graeceque pariter loquacem. Me quoque
iampridem istic videres, nisi Comes Montioius iam ad iter accinctum in
Angliam suam abduxisset. Quo enim ego iuvenem tam humanum, tam benignum, tam
amabilem non sequar? Sequar, ita me deus amet, vel ad inferos usque.
Amplissime tu quidem mihi eum praedicaras graphiceque prorsus descripseras;
at vincit cotidie, mihi crede, et tuam praedicationem et meam de se
existimationem.
 

 
Sed quid Anglia nostra te delectat, inquis? Si quid mihi est apud te fidei,
mi Roberte, hanc mihi fidem habeas velim, nihil adhuc aeque placuisse.
Coelum tum amoenissimum tum saluberrimum hic offendi; tantum autem
humanitatis atque eruditionis, non illius protritae ac trivialis, sed
reconditae, exactae, antiquae, Latinae Graecaeque, ut iam Italiam nisi
visendi gratia haud multum desiderem. Coletum meum cum audio, Platonem ipsum
mihi videor audire. In Grocino quis illum absolutum disciplinarum orbem
non miretur? Linacri iudicio quid acutius, quid altius, quid emunctius?
Thomae Mori ingenio quid unquam finxit natura vel mollius vel dulcius vel
felicius? Iam quid ego reliquum catalogum recenseam? Mirum est dictu quam
hic passim, quam dense veterum literarum seges efflorescat; quo magis debes
reditum maturare. Comes ita te amat, ita meminit, ut de nullo loquatur
saepius, de nullo libentius. Vale.
 

 
Londini tumultuarie. Nonis Decembr. 
 

 

 
 IX . A Journey to Paris 
 

 
 (Erasmus Batto S.P.D.)
 

 
Multis nominibus tibi gratias agere debeo, mi Batte, qui vigilias meas,
hoc est opes, miseris, cum mature, quod non soles, tum optima fide, ut
consuesti facere; denique per tabellionem non modo diligentem verum etiam
facundum, ita ut mihi non illius labori modo verum etiam orationi fuerit
referenda merces. Verum artem arte lusimus et iuxta vetus proverbium
contra Cretensem Cretizavimus. 
 

 
Anglica fata Parisios usque nos sunt persecuta. En tibi alteram narro
tragoediam priore etiam atrociorem! Pridie Calendas Februarias Ambianos 
pervenimus, bone deus, quam duro itinere! Iuno, opinor, aliqua rursus Aeolum
 in nos excitarat. Ego cum iam de via ita essem affectus ut morbum etiam
metuerem, coepi de equis conducendis cogitare, non paulo praestare ratus
corpusculo quam nummulis parcere. Et hic sunt ad perniciem secunda omnia.
Dum diversorium solitum peto, obiter forte aedes praetereo quasdam equis
locandis inscriptas. Ingredior, advocatur locator, homo effigie et habitu
ita adamussim Mercurium referens ut mihi primo quoque congressu furis
suspicionem dederit. Convenit de mercede. Conductis duobus equis iter sub
vesperum ingredimur, comitante iuvene quodam, quem generum esse suum aiebat,
qui iumenta domum referret. Postridie ad viculum quendam, cui divo Iuliano 
nomen est, perventum est et quidem multa adhuc luce, locum latrocinio
destinatum. Ego ut pergeremus hortabar. Ille latronis discipulus causari,
equos non esse supra vires defatigandos, satius esse illic pernoctare ac
postridie id dispendii anticipata luce sarcire. Non repugnabam magnopere,
nihil etiamdum sceleris suspicans. Iam propemodum cenaveramus, cum ministra
iuvenem illum una nobiscum accumbentem a convivio sevocat, alteri equo
nescio quid mali esse dictitans. Discedit adolescens sed eo vultu ut aliud
nuntiatum intellegeres. Ego continuo puellam revocans, 'Heus' inquam 'filia,
uter equorum male habet, meusne an huius?' Nam aderat Anglus itineris mei
comes. 'Et quid tandem est mali?' Illa conscientiam constanter dissimulare
non valens subrisit, et figmentum confessa venisse notum quendam aiebat, qui
iuvenem ad colloquium evocasset.
 

 
Nec ita multo post locator ipse, qui iugulos nostros victimae 
destinarat, cenaculum ingreditur. Nos admirari, rogare quidnam accidisset,
quod tam inexspectatus atque improvisus adesset. Ait se rem adferre
flebilem, filiam suam, eius iuvenis uxorem, ita ab equo calcibus percussam
ut iam animam propemodum ageret; tumultuario itinere sese accurrisse, ut eum
domum revocaret. Mihi iam tum commentum obolere coepit. Utriusque vultum
et gestus curiosius observo. In locatore ilico inconstantiam quandam
animadverto, in iuvene stuporem qui e regione accumbebat; ac mecum 
protinus Ciceronianum illud, Nisi fingeres, non sic ageres. Iam mihi nihil
agendum putabam, nisi ut ab homine absolverer, quippe qui nihil usquam
viderem quod non latrocinium saperet. Augebant anteacta suspicionem, quod
cum Ambianis de mercede convenisset, ille data opera me rogavit quasnam 
esset pecunias accepturus. Subito aderant, nec scio unde emersissent, qui
sermonibus adiuvabant fabulam. Mihi laudabant locatorem, gratulabantur de
tali comite, me vicissim locatori commendabant. Rogabat semel atque iterum
locator ecquem haberem postulatum, id est nomisma rarius. Nego mihi esse.
Deprompsi scutatum unum atque alterum, qui tametsi satis probarentur,
tamen blandius efflagitabat ut e multis quos habere me putabat, unum aliquem
bellissimum darem. Est enim hoc huius sceleratissimae artis caput, explorare
quantum quisque viator secum portet. Ostendebam quos tum habebam, e quibus
ille bellissimum sibi retinuit.
 

 
Accedebant ad maleficii coniecturam quaedam a iuvene in itinere dicta ac
facta; quae consilio soceri de composito praeparata videri possent. E duobus
equis alter erat ignavissimus, ut in fuga nihil futurum esset praesidii. Is
cui ego insidebam, in collo vulnus ingens habebat adhuc unguentis oblitum.
Non ita procul aberamus ab urbe, rogat iuvenis sibi liceat a tergo meo in
lumbos equi conscendere, iumentum assuetum ferendis duobus, ne quid metuerem
equo. 'Sero' inquit 'exivimus, hoc celerius perveniemus.' Passus sum; oritur
sermo variis de rebus. Sic loquitur de socero quasi non optime de illo
sentiret. Est et hoc unum e latronum mysteriis. Interea crumena mea defluit
in tergum, inerant autem octo ferme coronati aurei. Is reponit ad
umbilicum. Rursum defluentem reponit, admonens ut crumena semper sit in
oculis. Ego ridens 'Quorsum' inquam 'attinet servare vacuam?' Obscura iam
nocte nemus quoddam emensi tandem in vicum quendam emersimus. Iuvenis
circumspectans fingit se nescire ubinam locorum esset, ducit nos in aedes
nescio quas. Iubeo ut iuvenis ipse se curet suo more, nos utrique ieiuni
cubitum imus. Anglus hoc religioni dabat, ego valetudini; nam graviter e
stomacho laborabam. Accedit mulier, nobis ut putabat altum dormientibus,
multa cum ignoto illo, ut simulabat, iuvene familiarissime collocuta est.
Tandem iuvene submonente reliquus sermo sibilis peractus est, ut exaudire
non possem.
 

 
Ante lucem extrudo eos ad iter. Toto itinere tracto iuvenem sane comiter.
Ubi perventum est ad oppidum cui nomen Claro Monti, paro ingredi, non
illic acturus noctem sed aurum commutaturus, ne quid ea res esset in mora in
vico pernoctantibus. Dissuadet iuvenis, affirmans sibi satis esse monetae
argenteae. Itaque ad laevam oppido relicto pergimus. Iam vico proximi cum
essemus, forte praecesserat Anglus una cum iuvene, ego sequor,
 

 
 . . . . . . . . . . . . . . . . . . . . . sicut meus est mos,
 nescio quid meditans nugarum et totus in illis. 
 

 
Interim imprudente me descenderat Anglus. Iuvenis adduxerat equum ad fores,
ubi nunquam fuerat diversorium. Ubi sensi, demiror quid cogitet. Ille
circumspectans negat se illic intra quatuordecim fuisse annos. Rogat quod
mihi placeat diversorium. 'Quid si huc' inquit 'divertamus?' et ostendit
domum destinatam. Non abnuo, memor quod illic olim sat commode acceptus
fuissem, sed ignarus hospitem esse mutatum. Datur ex more cubiculum.
Apponitur vinum, sed male respondens palato. Atqui vix eramus ingressi, cum
video ignoto illi iuveni in culina vinum in vitro appositum, eo colore ut
mihi gratularer. Hac igitur spe frustratus descendo, expostulo cum hospite;
mutatur vinum. Haec iam tum mirabar magis quam habebam suspecta.
 

 
Quare (ut ad intermissum narrationis ordinem redeam) iam certa suspicione
latrocinii id agere coepi quo me cultro subducerem. 'Quid igitur' inquam
'tibi in animo est?' 'Ego' inquit 'fortasse vos Parisios deportabo, verum
huic genero plane domum est recurrendum.' 'Immo' inquam 'commodius dabo
consilium. Quando casus tam acerbus vobis accidit, ut tu filiam, hic uxorem
prope perdiderit, illud vestra causa faciam. Habes a me scutatum sole
insignem, restant passuum quatuordecim milia; diminue de ratione mercedis
quantum de itinere superest, ac redite. Nos reliquum iter aut pedibus
conficiemus aut equos mutabimus.' Caput quatiebat homo, deinde descendit,
iuvene relicto mira latrocinii peritia ut quid nobis esset sententiae per
hunc expiscaretur. Hic ego accito adolescente 'Heus,' inquam 'quaeso, verum
dicas, quidnam de uxore tua, cedo?' Confessus est rem commenticiam, verum
socero necessarium esse iter Parisios, ut creditum repeteret. 'Ne quid'
inquit 'illius oratione commoveare. Quin vos cras summo diluculo equos
conscendite, nos utrique consequamur.' 'Atqui non temere est' inquam 'quod
nos tanto itinere tam repente assequitur, et quidem noctu, tum die tam
sacro.' Erat enim postridie Virginis matris purgatio. 'Et quorsum' inquam
'attinet tot concinnare mendacia?' Iussit me adolescens bono esse animo, se
omnia ex mea facturos esse sententia. 'Quod si quid ille gravetur,' inquit
'ego non deseram te, donec mihi rumpatur cor'; atque haec vultu illo
stupido. Ita adsimulabat sese, tanquam furtim mihi contra socerum studeret;
deinde descendit et ille, quid nisi ut praeceptori suo rem renuntiaret.
 

 
Interea solitudinem nactus Anglum rogo quid tandem ipsi videretur. Is
praeter latrocinium paratum nihil se videre respondit. 'At quid' inquam
'consilii?' Iam nox erat profunda. Venit interea cauponaria lectos
instratura; rogo ubinam essemus cubituri, lectum ostendit. 'Et ubi reliqui
duo?' 'In altero' inquit 'hoc lecto'; qui communi cubiculo continebatur. Tum
ego 'Est mihi' inquam 'quiddam nugarum transigendum cum hoc meo comite; sine
nos in hoc cubiculo cubitare solos, dabitur merces utroque pro lecto.' Ibi
venefica mulier et quid ageretur haud ignara primum suadere coepit ut una
potius cubaremus; eos esse viros probos, nec causam esse quo minus illos in
cubiculo dormire vellemus. Si quid inter nos haberemus communicandum, id
sermone nostrate licere fieri; sin pecuniae nostrae timeremus, illis
servandam committeremus, ovem (ut aiunt) lupo. Et ut malefica dignum erat,
manifestaria vanitate reliqua cubicula iam hospitibus occupata ementiebatur,
quando praeter nos nemo in iis aedibus erat hospes. Quid multa? Argumentis
victa obstinate sese id facturam negabat. Iubeo fores igitur aperiat ac nos
aliquo eiciat. Ne id quidem se facturam affirmat, descenditque irata ac
submurmurans et homicidae illi rem omnem renuntiat, me de gradibus
subauscultante.
 

 
In Anglo nihil erat neque animi neque consilii neque linguae; nam Gallice 
prorsus nesciebat. Mihi primum illud visum est esse consultissimum, obice
ferreo occludere cubiculi ostium, obiecto et ingenti scamno querno. Verum id
consilium mox displicuit reputanti nos in tam vastis aedibus solos obiici
pluribus; et iam multa nox erat, nec usquam vociferatio potuisset exaudiri,
nisi qua parte cubiculum spectabat viam publicam: at illic obstabat templum
monasterii cuiusdam. Interea dum circumspicio melius aliquod consilium, nec
satis occurrit, puella pulsat fores. Ego clanculum submoto scamno rogo quid
velit. Respondit nescio quid se adferre, sed voce alacri. Aperio fores,
blandior et adludo puellae, quo metum dissimulem. Sedemus interim tanquam
duae victimae mactatorem exspectantes. Convenit tamen inter nos ut otiose
sobrieque fabularemur ad ignem absque potatione, donec indusiati 
caligatique vicissim dormiremus ac vigilaremus. Paulo post ingreditur bonus
ille vir, tanquam omnium rerum ignarus; observo hominem oculis diligenter.
Quo fixius contemplor, eo certius latronem video; qui cum tandem se una cum
suo tirone lecto composuisset, consequimur et nos, nec ea nocte quicquam
sensimus, nisi quod experrectus Anglus gladium, quem ad pulvinum locaverat,
longe amotum in extremum usque cubiculi angulum repperit. Nam duobus nobis
unicus duntaxat erat ensis ac chirotheca loricata; haec erat nostra
panoplia. 
 

 
Ego multo ante diluculum consurgo, fenestras ac fores cubiculi aperio. Iam
lucescere clamo, strepo, familiares expergefacio. Dum finem non facio, ibi
latro voce quam diceres esse non somnolenti, 'Quid paras?' inquit. 'Vixdum
est hora noctis undecima.' Ego contra clamo coelum esse densissimis
obductum nebulis, mox clarum diem emicaturum. Quid multis? Adfertur
lucerna. Interea ut observarem quid ageretur in inferioribus aedibus,
decurro; obambulans ac circumspectans offendo latronum equos stantes
ephippiis impositis, quomodo necesse erat eos totam stetisse noctem, cum
praeter modo excitatam puellam nemo non esset in stratis. Tandem surgunt et
nostri carnifices. Ibi res quaepiam incommoda, ut videbatur, nobis saluti
fuit. Nihil enim latronem illum exciverat, nisi quod nos quam
pecuniosissimos esse existimaret; at haec una res illi fidem facere potuit
nos tenui pecunia esse. Minusculum erat argenteae pecuniae quam ut cauponi
pro cena atque equis omnium satisfacere possem. Aut igitur ille aureum
mutaret iussi, aut locator meo nomine quinque duodenarios (tantum enim
deerat) redderet, apud divum Dionysium a me recepturus. Cauponaria neque
sibi lances domi, neque qui mutaret aurum esse iurabat. Latro ille ait se ea
quidem lege facturum, si sibi aureum pignoris loco tradidissem; hortabatur
impendio id ut facerem cauponaria, mulier ut scelesta, ita et impudens et
stulta; inde multa ac longa inter nos rixa. Poscebam mihi fores aperiret, me
ipsum mutandi auri causa monasterii Priorem, quod e regione est, aditurum;
illa negabat.
 

 
Rixatum est ad lucem usque. Tandem iussi sumus aurum quod mutatum vellemus
proferre; protuli. Ibi alii nummo pondus deerat, alius adulterina materia
dicebatur, alius parum solidus; hoc nimirum consilio, ut si quid reconditi
esset auri, id proferre cogeremur. Ego cum sancte adiurassem mihi praeter
eos nullos esse aureos, 'At comitem' inquit 'quin tu suos proferre iubes?
Video enim illum belle esse nummatum'; idque iam blandius coepit poscere.
Ego vero vultu et voce, ita ut solent et vera et ex animo loquentes, nihil
comiti praeter syngrapham esse deiero. Profertur denique libripens, 
prodit et caupo; ibi libratum est sesquihoram, nec aureus erat cui non
aliquid scrupulorum deesset. In aliis deerat ponderi, in aliis
causabantur materiam. Animadverti tandem et lancibus subesse fraudem et
ponderi. Et forte fortuna id quod erat gravius manu corripio, caupone tum
imprudente. Reliquum erat ut altero ponderaret, et repente utraque lance
aureus praeponderabat. In utramque lancem translatus erat, eam inclinabat.
Erat enim nummus pervetustus, cui supererat ultra legitimum pondus; ut in
his decrescunt omnia.
 

 
Iam iugulis nostris utcunque consultum erat, nihilque agebatur nisi ut
lucelli aliquid per calumniam abraderent. Tum latro ille spe propemodum
frustratus sua, vel quod parum magnifice nos nummatos intellegeret, vel quod
se iam in certam suspicionem nobis venisse videret meque nonnihil etiam
minitantem, denique quod iam multus esset dies, cauponem sibi nimis quam 
familiarem a nobis sevocat. Aureum inter sese mutant, pro cena et equis
retinent quantum libuit. Accepi viginti tres denarios, equidem laetus: tum
metu, quantum mea fert simplicitas, dissimulato, 'Quin' inquam 'iam equos
conscendimus?' Stabat etiamdum otiosus locator ille. 'Quid tibi' inquam 'in
animo est? Cur non hinc fugimus? An ire ne nunc quidem paratus es?' 'Non
sum,' inquit 'nisi universam summam reddideris.' 'Et quantum tandem poscis?'
inquam. Poscit impudentissime quantum libitum erat, et quantum poscere
conveniebat impudentissimum latronem. 'Duc igitur' inquam 'ita ut recepisti
me Parisios, atque illic ratione inita quod tuum erit accipies.' At ille
'Quid' inquit 'mihi Parisiis des, qui hic etiam mecum pugnas?' Sapiebat,
non passus est se e suo latrocinio extrahi; nam a me quidem ista
fingebantur, quippe cui nihil minus fuerit in animo quam cum carnificibus
illis itineri me committere. Paulisper rixatus, cum ille nihil se
commoveret, ad sacrum me ire fingo; verum recta transmisso flumine
Parisios peto, nec prius latronis sicam timere desivimus, quam Dionysius nos
moenibus suis exciperet. Postridie Calendas Februarias Lutetiam 
pervenimus, itinere vexati, exhausti pecuniis.
 

 

 
 X . Erasmus Renders Account of Himself to Colet 
 

 
 (Erasmus Ioanni Coleto S.P.D.)
 

 
Si vel amicitia nostra, doctissime Colete, vulgaribus causis coiisset, vel
tui mores quicquam unquam vulgi sapuisse visi essent, vererer equidem
nonnihil, ne ea tam longa tamque diuturna locorum ac temporum seiunctione,
si non interisset, certe refrixisset. Nunc quoniam te mihi doctrinae
cuiusdam singularis admiratio amorque pietatis, me tibi spes fortasse
nonnulla vel opinio potius harum rerum conciliavit, non puto metuendum esse,
quod vulgo videmus accidere, ne ideo desierim esse in animo quod absim ab
oculis. Quod autem compluribus iam annis nihil a Coleto redditur literarum,
vel occupationes tuas, vel quod certum non scires ubi locorum agerem,
denique quidvis potius in causa fuisse mihi persuaserim quam oblivionem
amiculi. Sed ut de silentio nec debeo nec velim expostulare tecum, ita
maiorem in modum te oro obsecroque ut posthac tantillum otii suffureris 
studiis negotiisque tuis, quo me nonnunquam literis tuis compelles. Miror
nihil dum tuarum commentationum in Paulum atque in Evangelia prodiisse
in lucem. Equidem non ignoro tuam modestiam; verum ista quoque tibi
aliquando vincenda et publicae utilitatis respectu excutienda. De Doctoris
titulo ac Decanatus honore neque non aliis quibusdam ornamentis quae tuis
virtutibus ultro delata esse audio, non tam tibi gratulor, quem certo scio
nihil inde sibi praeter laborem vindicaturum, quam iis quibus tu ista
gesturus es, quam ipsis honoribus, qui tum demum hoc nomine digni videntur,
cum inciderint in promerentem neque tamen ambientem.
 

 
Dici non queat, optime Colete, quam velis equisque properem ad sacras
literas, quam omnia mihi fastidio sint quae illinc aut avocant aut etiam
remorantur. Sed fortunae iniquitas, quae me perpetuo eodem aspicit vultu,
fuit in causa quo minus me quiverim ab his tricis expedire. Hoc itaque animo
me in Galliam recepi, ut eas si nequeam absolvere, certe quocunque modo
abiiciam. Deinde liber ac toto pectore divinas literas aggrediar, in his
reliquam omnem aetatem insumpturus. Quanquam ante triennium ausus sum nescio
quid in epistolam Pauli ad Romanos, absolvique uno quasi impetu quatuor
volumina; progressurus, ni me quaedam avocassent: quorum illud praecipuum,
quod passim Graeca desiderarem. Itaque iam triennium ferme literae Graecae
me totum possident, neque mihi videor operam omnino lusisse. Coeperam et
Hebraicas attingere, verum peregrinitate sermonis deterritus, simul quod nec
aetas nec ingenium hominis pluribus rebus pariter sufficit, destiti.
Origenis operum bonam partem evolvi; quo praeceptore mihi videor non
nullum fecisse operae pretium. Aperit enim quasi fontes quosdam et rationes
indicat artis theologicae.
 

 
Mitto ad te munusculum literarium, Lucubratiunculas aliquot meas; in
quibus est et concertatio illa De reformidatione Christi, qua quondam in
Anglia sumus conflictati; quanquam adeo mutata ut vix agnoscas. Praeterea,
quae tu responderas quaeque ipse rettuleram, non quibant inveniri.
Enchiridion non ad ostentationem ingenii aut eloquentiae conscripsi, verum
ad hoc solum, ut mederer errori vulgo religionem constituentium in
caerimoniis et observationibus rerum corporalium, ea quae ad pietatem
pertinent, mire neglegentium. Conatus autem sum velut artificium quoddam
pietatis tradere, more eorum qui de disciplinis certas rationes
conscripsere; reliqua omnia paene alieno scripsi stomacho: quod laboris
datum est animo Batti mei et affectibus Annae Principis Verianae. A
Panegyrico sic abhorrebam, ut non meminerim quicquam fecisse me magis
reluctante animo. Videbam enim genus hoc citra adulationem tractari non
posse. Ego tamen novo sum usus artificio, ut et in adulando sim liberrimus
et in libertate adulantissimus.
 

 
Si quid tuarum lucubrationum voles excudi formulis, exemplar tantum
mittito; reliquum a me curabitur, ut emendatissime excudatur. Et scripsi
nuper, et meministi opinor, de centum Adagiorum libris nostro sumptu in
Angliam transmissis, idque ante triennium. Scripserat mihi Grocinus se summa
fide summaque diligentia curaturum ut ex animi mei sententia distraherentur.
Neque dubito quin promissa praestiterit, ut est vir omnium quos alit
Britannia integerrimus optimusque. Dignaberis igitur et ipse hac in re
operam tuam mihi commodare, admonendo atque exstimulando eos per quos
putabis negotium oportere confici. Neque enim dubitandum quin tanto spatio
divenditi sint libri, et necesse est pecuniam ad aliquos pervenisse; quae
mihi in praesenti sic usui futura est ut nunquam aeque. Quavis enim ratione
mihi est elaborandum ut menses aliquot totus mihi vivam, quo me aliquando ab
iis extricem quae in literis profanis institui; id quod hac hieme sperabam
futurum, nisi me tam multae spes elusissent. Neque admodum magna pecunia
redimi poterit haec libertas, nimirum paucorum mensium.
 

 
Quare te obsecro ut me ad sacra studia vehementer anhelantem, quoad potes,
adiuves, atque ab iis literis, quae mihi iam dulces esse desierunt, asseras.
Non mihi rogandus est Comes meus, Guilielmus Montioius; tamen neque ab re
neque absurde facturus videatur, si sua benignitate nonnihil adiuverit me,
vel quod sic semper favit studiis meis, vel quod argumentum est ipso auctore
susceptum ipsiusque inscriptum nomini, nempe Adagiorum. Poenitet enim
prioris editionis, vel quod typographorum culpa sic est mendosa, ut studio
 depravata videatur; vel quod instigantibus quibusdam praecipitavi opus,
quod mihi nunc demum ieiunum atque inops videri coepit, posteaquam Graecos
evolvi auctores. Decretum est igitur altera editione et meam et
chalcographorum culpam sarcire, simulque studiosis utilissimo argumento
consulere. Quanquam autem interim rem tracto fortassis humiliorem, tamen dum
in Graecorum hortis versor, multa obiter decerpo, in posterum usui futura
etiam sacris in literis. Nam hoc unum expertus video, nullis in literis nos
esse aliquid sine Graecitate. Aliud enim est coniicere, aliud iudicare,
aliud tuis, aliud alienis oculis credere. En quo crevit epistola: verum sic
loquacem amor, non vitium, facit. Vale, doctissime atque optime Colete.
Sixtino nostro quid acciderit cupio cognoscere; tum quid rerum agat dominus
Prior Richardus Charnocus, animus tuus. Quo certius ad me perferantur ea
quae scripturus missurusve es, iubebis reddi magistro Christophoro Fischero
 tui amantissimo, omniumque literatorum fautori summo, in cuius familia
diversor.
 

 
Lutetiae. Anno M.D.IIII.
 

 

 
 XI . A Visit to Lambeth 
 

 
Annis aliquot ante quam Italiam adii, exercendae Graecitatis causa, quando 
non erat praeceptorum copia, verteram Hecubam Euripidis, tum agens Lovanii. 
Ad id audendum provocarat F. Philelphus, qui primam eius fabulae scenam 
vertit in oratione quadam funebri, parum ut tum mihi visum est feliciter. 
Porro cum stimulos adderet tum hospes meus Ioannes Paludanus, eius 
Academiae rhetor, vir si quis alius exacto iudicio, perrexi quo coeperam. 
Deinde ubi literis ac montibus, quod aiunt, aureis amicorum pellectus 
redieram in Angliam, addidi praefationem et carmen iambicum plus quam 
extemporarium, cum forte vacaret membrana, atque auctoribus eruditis amicis 
sed praecipue Guilhelmo Grocino, qui tum inter multos Britanniae doctos 
primam laudem tenebat, obtuli libellum dicatum reverendissimo praesuli 
Guilhelmo archiepiscopo Cantuariensi, totius Angliae primati et eius 
regni Cancellario, hoc est iudici summo. Hoc erat tum notitiae nostrae felix 
auspicium. Is cum me paucis salutasset ante prandium, hominem minime 
multiloquum aut ambitiosum, rursus a prandio paucis confabulatus, ut est 
et ipse moribus minime molestis, dimisit cum honorario munere, quod suo more 
solus soli dedit, ne vel pudore vel invidia gravaret accipientem: id actum 
est Lambethae. Dum ab hoc redimus cymba vecti, quemadmodum illic mos est, 
inter navigandum rogat me Grocinus quantum accepissem muneris; dico summam 
immensam, ludens. Cum ille rideret, quaero causam risus, et an non crederet 
Praesulis animum esse talem, qui tantum dare vellet; aut fortunam esse talem 
ut tantam benignitatem ferre non posset; aut opus non esse dignum aliquo 
magnifico munere. Tandem edito muneris modo, cum ludens rogarem cur 
tantillum dedisset, urgenti respondit, nihil horum esse, sed obstitisse 
suspicionem, ne forte idem operis alibi dedicassem alteri. Eam vocem 
admiratus, cum rogarem unde nam ea suspicio venisset homini in mentem, 
ridens 'Quia sic' inquit 'soletis vos'; significans id solere fieri a 
nostrae farinae hominibus. Hic aculeus cum inhaereret animo meo rudi 
talium dicteriorum, simulatque me Lutetiam receperam, inde petiturus 
Italiam, librum Badio tradidi formulis excudendum, adiecta Iphigenia 
Aulidensi, quam fusius ac liberius verteram agens in Anglia; et cum unam 
duntaxat obtulissem Praesuli, utramque dicavi eidem. Sic ultus sum Grocini 
dictum, cum interim non haberem in animo revisere Britanniam, nec de 
repetendo Archiepiscopo cogitarem: tanta tum erat in tam tenui fortuna 
superbia.
 

 

 
 XII . A Letter to Aldus 
 

 
 (Aldo Manutio Romano Erasmus Roterodamus S.P.D.) 

 
 

 
Illud apud me saepenumero optavi, doctissime Manuti, ut quantum lucis 
attulisses utrique literaturae, non solum arte tua formulisque longe 
nitidissimis, verum etiam ingenio doctrinaque neutiquam triviali, tantundem 
emolumenti illa tibi vicissim rettulisset. Nam quantum ad famam attinet, 
dubium non est quin in omnem usque posteritatem Aldus Manutius volitaturus 
sit per omnium ora, quicunque literarum sacris sunt initiati. Erit autem 
memoria tua, quemadmodum nunc est fama, non illustris modo sed favorabilis 
quoque et amanda; propterea quod (ut audio) restituendis propagandisque 
bonis auctoribus das operam, summa quidem cura, at non pari lucro, planeque 
Herculis exemplo laboribus exerceris, pulcherrimis quidem illis et 
immortalem gloriam allaturis aliquando, verum aliis interim frugiferis magis 
quam tibi. Audio Platonem Graecanicis abs te formulis excudi, quem docti 
plerique iam vehementer exspectant. Quos auctores medicinae impresseris 
cupio cognoscere. Atque utinam Paulum Aeginetam nobis dones. Demiror quid 
obstiterit quo minus Novum Testamentum iampridem evulgaris, opus (ni fallit 
coniectura) etiam vulgo placiturum, maxime nostro, id est Theologorum, 
ordini.
 

 
Mitto ad te duas Tragoedias a me versas magna quidem audacia, ceterum 
satisne feliciter ipse iudicabis. Tomas Linacer, Gulielmus Grocinus, 
Gulielmus Latimerus, Cutbertus Tunstallus, tui quoque amici, non tantum 
mei, magnopere probarunt; quos ipse nosti doctiores esse quam ut iudicio 
fallantur, sinceriores quam ut amico velint adulari, nisi si quid amore 
nostri caecutiunt; neque damnant conatum meum Itali quibus adhuc ostendi. 
Badius impressit sibi sat feliciter, ut scribit; nam ex animi sententia 
divendidit exemplaria iam omnia. Verum non satis consultum est famae meae, 
usque adeo mendis scatent omnia; atque offert quidem ille operam suam ut 
superiorem editionem posteriore resarciat. Sed vereor ne iuxta Sophocleum 
adagium malum malo sarciat. Existimarim lucubrationes meas immortalitate 
donatas, si tuis excusae formulis in lucem exierint, maxime minutioribus 
illis omnium nitidissimis. Ita fiet ut volumen sit perpusillum, et exiguo 
sumptu res conficiatur. Quod si tibi videbitur commodum negotium suscipere, 
ego exemplar emendatum quod mitto per hunc iuvenem gratis suppeditabo, nisi 
paucula volumina mittere volueris amicis donanda. 

 
Neque ego vererer rem meo sumptu meoque periculo moliri, nisi mihi esset 
intra paucos menses Italia relinquenda. Quare pervelim rem quamprimum 
absolvi. Est autem vix decem dierum negotium. Quod si modis omnibus postulas 
ut centum aut ducenta volumina ad me recipiam, tametsi non solet mihi 
admodum propitius esse Mercurius et incommodissimum erit sarcinam 
transportari, tamen ne id quidem gravabor, modo tu aequum praescribas 
pretium. Vale, doctissime Alde, et Erasmum in eorum numero ponito qui tibi 
ex animo bene cupiunt. 

 
Si quid est in officina tua non usitatorum auctorum, gratum facies si 
indicabis; nam docti illi Britanni hoc mihi negotii dederunt uti 
pervestigarem. Si de imprimendis Tragoediis res animo tuo non sedet omnino, 
reddes exemplar huic ipsi qui attulit ad me referendum. Bononiae. V. Cal. 
Novembr. 

 
Aldo Manutio Romano, viro undecunque doctissimo. Venetiis.
 

 
 

 

 
 XIII . An Interview with Grimani 
 

 
 (Erasmus Roterodamus Augustino Eugubino, Cancellario Regularium Sancti 
 Augustini, Ordinis Sancti Salvatoris S.)
 

 
Et animum istum et fortunam gratulor, Augustine doctissime, non tibi modo 
sed et sacrarum literarum studiosis. Quos oportet omnes, si grati esse 
volunt, bene precari manibus incomparabilis viri Dominici Grymani, qui 
pulcherrimum hoc propositum et animo concepit et constanter perfecit, ut 
bibliothecam optimis quibusque libris diversarum linguarum instructam non 
mediocribus impendiis pararit, suique monumentum reliquerit: qui non video 
quo speciosiore titulo memoriam suae gentis posteritati valuerit commendare. 
Cum agerem Romae, semel atque iterum ab illo ad colloquium invitatus, ut tum 
abhorrebam a cultu magnatum, tandem illius palatium adii, pudore magis 
quam ex animo. Nec in area nec in vestibulo ulla hominis musca apparebat. 
Erat tum tempus pomeridianum. Equum tradidi famulo et ascendi solus. Venio 
ad primum atrium, neminem video: ad secundum ac tertium, tantundem: nullum 
ostium occlusum repperi. Mecum demirans solitudinem, ad extremum venio: 
illic unum tantum reperio, Graeculum ut opinor medicum, tonso capite, 
custodem ostii patentis. Rogo quid ageret Cardinalis. Ait intus cum aliquot 
generosis confabulari. Cum nihil adderem, rogat quid vellem. 'Salutare,' 
inquam, 'si commodum esset. Nunc quia non vacat, alias revisam.' Dum 
abiturus paulisper per fenestram loci situm prospicio, redit ad me Graecus, 
percontans num quid velim renuntiari Cardinali. 'Nihil' inquam 'opus 
interpellare illius colloquium, sed brevi rediturus sum.' Tandem sciscitanti 
nomen edo. Eo audito, me non sentiente se proripuit intro, moxque egressus 
iubet ne quo abeam, ac protinus accersor. Venientem excipit non ut 
cardinalis -- et talis cardinalis -- extremae sortis homunculum, sed ut 
collegam. Posita est sella, collocuti sumus plus quam duas horas, nec 
interim licuit manum admovere pileo. Prodigiosam in tanto rerum fastigio 
comitatem!
 

 
Inter plurima quae de studiis eruditissime disseruit, satis indicans iam tum 
sibi fuisse in animo quod nunc de bibliotheca factum accipio, incipit 
hortari me ne Romam ingeniorum altricem relinquerem. Invitat ad domus suae 
contubernium et fortunarum omnium communionem, illud addens, coelum Romanum 
ut humidum et calidum meo corpusculo convenire, praecipueque eam urbis 
partem in qua palatium habebat, olim a pontifice quodam exstructum, qui 
locum eum ut omnium saluberrimum delegisset.
 

 
Post multos sermones ultro citroque habitos, accersit nepotem suum iam tum 
archiepiscopum, adolescentem divina quadam indole praeditum. Conantem 
assurgere vetuit, 'Decet' inquiens 'discipulum coram praeceptore stare.' 
Tandem ostendit bibliothecam libris multarum linguarum refertam. Quem virum 
si mihi contigisset temporius nosse, nunquam Urbem eram relicturus; quam 
longe supra meritum meum repperi faventem. Sed iam abire statueram, eoque 
res processerat ut mihi vix integrum esset ibi manere. Cum dixissem me 
accitum ab Angliae rege, desiit urgere: tamen hoc iterum atque iterum 
oravit, ne suspicarer ea quae promitteret non ex animo proficisci, neve 
ipsum ex vulgarium aulicorum moribus aestimarem. Aegre me dimisit a 
colloquio, sed cum abire gestientem diutius remorari nollet, illud extremis 
verbis a me stipulatus est, ut ipsum adhuc semel inviserem, priusquam Urbe 
excederem. Non redii infelix, ne hominis facundia victus mutarem sententiam. 
Nunquam mihi mens aeque fuit laeva. Sed quid agas cum urgent fata?
 

 

 
 XIV . A Conversation at Cambridge 
 

 
Venit in mentem quiddam quod ridebis, scio. Cum inter magistros aliquot 
proponerem de hypodidascalo, quidam non infimae opinionis subridens, 
'Quis' inquit 'sustineat in ea schola vitam agere inter pueros, qui possit 
ubivis quomodocunque vivere?' Respondi modestius, hoc munus mihi videri vel 
in primis honestum, bonis moribus ac literis instituere iuventutem, neque 
Christum eam aetatem contempsisse, et in nullam rectius collocare 
beneficium, et nusquam exspectari fructum uberiorem, utpote cum illa sit 
seges ac silva reipublicae. Addidi, si qui sint homines vere pii, eos in hac 
esse sententia ut putent sese nullo officio magis demereri Deum quam si 
pueros trahant ad Christum. Atque is corrugato naso subsannans, 'Si quis' 
inquit 'velit omnino servire Christo, ingrediatur monasterium ac 
religionem.' Respondi Paulum in caritatis officiis ponere veram religionem; 
caritatem autem in hoc esse, ut proximis quam maxime prosimus. Reiecit hoc 
tanquam imperite dictum. 'Ecce,' inquit, 'nos reliquimus omnia; in hoc est 
perfectio.' 'Non reliquit' inquam 'omnia qui, cum possit plurimis prodesse 
labore suo, detractat officium quod humilius habeatur.' Atque ita, ne lis 
oreretur, hominem dimisi. Vale.
 

 
Cantabrigiae postridie Simonis et Iudae.
 

 

 
 XV . An Encounter with Canossa 
 

 
Decrevisti, ut video, Canossae nomen immortalitati consecrare. Ante 
complures annos novi hominem in Anglia, sed ignotum notus. Rumor erat tum 
illuc venisse legatum Pontificium Cardinalem, sed cultu profano. Invitarat 
me Andreas Ammonius ad prandium. Veni nihil suspicans insidiarum; amabam 
enim hominem familiariter. Apud eum repperi quendam veste oblonga, sed 
capillis in reticulum collectis, unico tantum famulo. Multa fabulatus sum 
cum Andrea, nihil omnino suspicans de Canossa. Admirabar tamen hominis 
militarem ferociam, itaque Graece percontatus sum Andream quisnam adesset. 
Is respondit, 'Negotiator quidam egregius.' Atque ego contra, 'Talis quidem 
videtur,' et persuasus esse negotiatorem plane neglexi hominem. Accubitum 
est. Canossa praesedit, ego proximus. Toto convivio cum Andrea 
familiariter ex more fabulas miscui, non dissimulans negotiatoris 
contemptum. Tandem percontatus sum Andream num verus esset rumor venisse 
legatum qui iussu Leonis decimi dissidium inter Galliarum et Angliae reges 
componeret; annuebat. 'Summus' inquam 'Pontifex non eget meis consiliis; si 
tamen hic me adhibuisset, aliud suasissem.' 'Quid?' inquit Ammonius. 'Non 
expediebat' inquam 'fieri mentionem pacis.' 'Quamobrem?' 'Quoniam pax' 
inquam 'subito coiri non potest. Atque interea dum monarchae tractant de 
conditionibus, milites ad odorem pacis peiora moliuntur quam in bello. Per 
indutias autem subito cohibentur militum manus. Indutias autem praescriberem 
trium annorum, quo liceret commode de duraturi foederis legibus dispicere.' 
Approbavit Andreas et 'Hoc,' inquit, 'opinor, agit hic legatus.' His ita 
dissertis redii ad id quod Ammnonius non responderat liquido. 'Estne' inquam 
'cardinalis?' 'Unde' inquit 'tibi istuc in mentem venit?' 'Quoniam' inquam 
'hoc narrant Itali.' 'Et illi' inquit 'unde norunt?' 'Hic' inquam 'te 
novi. Si post annos aliquot te videam in Brabantia, quaeras unde te 
agnoscerem?' Subriserunt inter sese, me ne tantulum quidem etiam suspicante. 
Mox urgebam num revera esset cardinalis. Tergiversatus est Ammonius. Tandem 
'Est' inquit 'animo cardinalitio.' Hic ego suaviter arridens 'Istuc aliquid 
est,' inquam 'gerere animum cardinalitium.'
 

 
Haec aliaque multa Canossa audivit tacitus. Tandem dixit nescio quid 
Italice. Mox admiscuit voces Latinas, sed sic ut posses negotiatorem 
ingeniosum agnoscere. Cum nihil responderem, ad me versus dixit: 'Demiror te 
in hac barbara natione velle vivere, nisi forte hic mavis esse solus quam 
Romae primus.' Hanc argutiam demiratus in negotiatore, respondi me vivere in 
ea regione quae plurimos haberet insigniter doctos, inter quos mihi satis 
esset ultimum tenere locum, cum Romae nullo in numero futurus essem. Haec 
aliaque dixi, nonnihil iratus negotiatori. Puto mihi tunc genium aliquem 
bonum adfuisse; alioqui in summum discrimen me pertraxerat Ammonius, qui non 
ignorabat quanta libertate soleam apud amicos effutire quicquid in buccam 
venerit.
 

 
Surreximus. Andreas et ego diutius ambulavimus in horto qui aedes dirimit, 
ac post diutinam confabulationem officii causa produxit ad ostium 
terrestre (nam ea pars domus in qua pransi fueramus, spectat flumen 
Thamisin); malebam enim redire pedibus quam cymba. Post aliquot dies cum 
redissemus in colloquium, aperit Andreas fabulae scenam, ac mecum sedulo 
agit ut Canossam comiter in Italiam, plurima testificans quam ille de me 
magnifice tum loqueretur tum sentiret. Sed surdo canebat fabulam. At 
interim parum amice factum est ab Ammonio, qui non ignorabat linguae meae 
loquacitatem. Poteram aliquid vel in Pontificem vel in legatum effutire, 
quod mihi post fraudi fuisset.
 

 

 
 XVI . Erasmus' Apologia Pro Vita Sua 
 

 
 (Reverendo Patri Servatio Erasmus S.P.) 

 
 

 
Humanissime pater, literae tuae per plurimorum iactatae manus tandem ad me 
quoque pervenerunt iam Angliam egressum; quae mihi sane voluptatem 
incredibilem attulerunt, quod veterem illum tuum in me animum adhuc spirant. 
Paucis autem respondeo, utpote ex itinere iam scribens, et ad ea potissimum 
quae tu scribis ad rem maxime pertinere. Tam varia est hominum sententia, et 
suus cuique avium cantus, ut omnibus satisfieri non possit. Ego certe hoc 
sum animo, ut quod sit factu optimum sequi velim; testis est mihi Deus. Nam 
si quid olim iuveniliter sensi, id partim aetas, partim rerum correxit usus. 
Nunquam mihi fuit consilium vel vitae genus vel cultum mutare, non quod 
probarem, sed ne cui scandalo essem. Scis enim me ad vitae genus tutorum 
pertinacia et aliorum improbis hortatibus adactum esse magis quam inductum; 
tum Cornelii Woerdeni conviciis et pudore quodam puerili fuisse retentum, 
cum intellegerem mihi hoc vitae genus haudquaquam aptum esse; nam non 
omnibus congruunt omnia. Ieiuniorum semper impatiens fui, idque peculiari 
quadam corporis ratione. Semel excitatus e somno nunquam potui redormiscere 
nisi post horas aliquot. Ad literas tantum rapiebatur animus, quarum istic 
nullus usus, adeo ut non dubitem quin si in liberum aliquod vitae genus 
incidissem, non solum inter felices verum etiam inter bonos potuissem 
numerari.
 

 
Itaque cum intellegerem me nequaquam esse idoneum isti generi vitae, et 
coactum non sponte suscepisse, tamen quia receptum est publica nostri seculi 
opinione piaculum esse a semel suscepto vitae genere desciscere, decreveram 
et hanc infelicitatis meae partem fortiter perpeti. Scis enim me multis in 
rebus infortunatum esse. At hoc unum ceteris omnibus gravius semper duxi, 
quod in huiusmodi vitae genus detrusus essem, a quo cum animo tum corpore 
essem alienissimus: animo, quod a caerimoniis abhorrerem et libertatis amans 
essem; corpore, quod etiamsi maxime placuisset vitae institutum, corporis 
natura non ferebat eiusmodi labores. At obiiciet mihi aliquis annum 
probationis (ut vocant) et aetatem maturam. Ridiculum. Quasi quis postulet 
ut puer anno decimo septimo, maxime in literis educatus, norit se ipsum, 
quod magnum est etiam in sene, aut anno uno id discere potuerit quod multi 
cani nondum intellegunt. Quanquam ipse nunquam probavi, et gustatum iam 
multo minus, sed iis quas dixi rationibus sum irretitus; tametsi fateor eum 
qui vere sit bonus, in quovis vitae genere bene victurum. Neque diffiteor me 
ad magna vitia fuisse propensum, non tamen usque adeo corrupta natura quin 
si commodus accessisset gubernator et vere Christianus, potuissem ad bonam 
duci frugem.
 

 
Hoc igitur interim spectavi, in quo vitae genere minime malus essem, atque 
id sane me assecutum puto. Vixi interim inter sobrios, vixi in studiis 
literarum, quae me a multis vitiis avocaverunt. Licuit consuetudinem habere 
cum viris vere Christum sapientibus, quorum colloquio factus sum melior. 
Nihil enim iam iacto de libris meis, quos fortasse vos contemnitis. At multi 
fatentur se redditos eorum lectione non solum eruditiores verum etiam 
meliores. Pecuniae studium nunquam me attigit. Famae gloria nec tantillum 
tangor. Voluptatibus, etsi quondam fui inclinatus, nunquam servivi. Crapulam 
et ebrietatem semper horrui fugique. Quoties autem cogitabam de repetendo 
vestro contubernio, succurrebat invidia multorum, contemptus omnium, 
colloquia quam frigida, quam inepta, quam non sapientia Christum, convivia 
quam laica; denique tota vitae ratio, cui si detraxeris caerimonias, non 
video quid relinquas expetendum. Postremo succurrebat corporis imbecillitas, 
quae iam aetate et morbis ac laboribus aucta est; quae facit ut nec vobis 
satisfacturus essem et me ipsum occiderem. Iam annis aliquot obnoxius sum 
calculo, gravi sane malo et capitali. Iam annis aliquot nihil bibo nisi 
vinum, neque quodvis vinum, idque cogente morbo. Non fero quemvis cibum, nec 
coelum quidem quodlibet. Nam morbus hic facile recurrens maximam postulat 
vitae moderationem; et novi coelum Hollandicum, novi victus vestri rationem, 
ut de moribus nihil dicam. Itaque si redissem, nihil aliud fuissem assecutus 
nisi quod vobis molestiam attulissem et mihi mortem.
 

 
Sed tu forsitan bonam felicitatis partem existimes inter confratres emori. 
At fallit et imponit ista persuasio non solum tibi verum etiam propemodum 
universis. In loco, in cultu, in victu, in caerimoniolis quibusdam Christum 
et pietatem collocamus. Actum putamus de illo qui vestem albam commutarit in 
nigram, aut qui cucullum pileo verterit, qui locum subinde mutet. Ausim 
illud dicere, magnam Christianae pietatis perniciem ex istis quas vocant 
religionibus exortam esse, tametsi pio fortassis studio primum inductae 
sunt. Deinde paulatim creverunt et in sex milia discriminum sese sparserunt. 
Accessit summorum pontificum auctoritas nimium ad multa facilis et 
indulgens. Quid enim laxis istis religionibus conspurcatius aut magis 
impium? Quanto magis est e Christi sententia totum orbem Christianum unam 
domum et velut unum habere monasterium, omnes concanonicos et confratres 
putare; baptismi sacramentum summam religionem ducere, neque spectare ubi 
vivas sed quam bene vivas. Vis me sedem stabilem figere, quod ipsa etiam 
suadet senectus. At laudatur Solonis, Pythagorae Platonisque peregrinatio. 
Vagabantur et Apostoli, praecipue Paulus. Divus Hieronymus etiam monachus 
nunc Romae est, nunc in Syria, nunc in Antiochia, nunc alibi atque alibi; et 
canus etiam sacras persequitur literas.
 

 
At non sum cum hoc conferendus, fateor; sed tamen nunquam mutavi locum, nisi 
vel peste cogente, vel studii causa vel valetudinis, et ubicunque vixi 
(dicam enim de me ipso fortassis arrogantius, sed tamen vere), probatus sum 
a probatissimis et laudatus a laudatissimis. Nec ulla est regio, nec 
Hispania, nec Italia, nec Germania, nec Anglia, nec Scotia, quae me ad suum 
non invitet hospitium. Et si non probor ab omnibus (quod nec studeo), certe 
primis omnium placeo. Romae nullus erat Cardinalis qui me non tanquam 
fratrem acciperet, cum ipse nihil tale ambirem; praecipue vero Cardinalis 
Grimanus, et hic ipse qui nunc Pontifex Maximus est, ut ne dicam de 
episcopis, archidiaconis et viris eruditis. Atque hic honos non 
tribuebatur opibus, quas etiam nunc non habeo nec desidero; non ambitioni, a 
qua semper fui alienissimus; sed literis duntaxat, quas nostrates rident, 
Itali adorant. In Anglia nullus est episcopus qui non gaudeat a me salutari, 
qui non cupiat me convivam, qui nolit domesticum. Rex ipse paulo ante patris 
obitum, cum essem in Italia, scripsit ad me suapte manu literas 
amantissimas, nunc quoque saepe sic de me loquitur ut nemo honorificentius, 
nemo amantius; et quoties eum saluto, blandissime complectitur et oculis 
amicissimis obtuetur, ut intellegas eum non minus bene de me sentire quam 
loqui. Et saepe mandavit suo eleemosynario ut mihi de sacerdotio 
prospiceret. Regina conata est me sibi praeceptorem adsciscere. Nemo est 
qui nesciat me si vel paucos menses velim in aula regis vivere, quantum 
libeat sacerdotiorum mihi accumulaturum; sed ego huic otio meo et studiorum 
laboribus omnia posthabeo. Cantuariensis Archiepiscopus, totius Angliae 
primas et regni huius Cancellarius, vir doctus et probus, me sic amplectitur 
ut, si pater esset aut frater, non posset amantius. Et ut intellegas hoc eum 
ex animo facere, dedit mihi sacerdotium centum ferme nobilium, quod postea 
volente me in pensionem centum coronatorum mutavit, ex mea resignatione; ad 
haec dedit dono supra quadringentos nobiles his pauculis annis, idque nihil 
unquam petenti. Dedit uno die nobiles centum et quinquaginta. Ab aliis 
episcopis supra centum nobiles accepi gratuita liberalitate oblatos. Dominus 
Montioius, huius regni baro, quondam meus discipulus, dat annue mihi 
pensionem centum coronatorum. Rex et Episcopus Lincolniensis, qui nunc per 
regem omnia potest, magnifice multa promittunt. Sunt hic duae universitates, 
Oxonia et Cantabrigia, quarum utraque ambit habere me; nam Cantabrigiae 
menses complures docui Graecas et sacras literas, sed gratis, et ita facere 
semper decretum est. Sunt hic collegia, in quibus tantum est religionis, 
tanta vitae modestia, ut nullam religionem non sis prae hac contempturus, si 
videas. Est Londini dominus Ioannes Coletus, divi Pauli Decanus, vir qui 
summam doctrinam cum admirabili pietate copulavit, magnae apud omnes 
auctoritatis. Is me sic amat, id quod sciunt omnes, ut cum nemine vivat 
libentius quam mecum; ut omittam alios innumeros, ne sim bis molestus et 
iactantia et loquacitate.
 

 
Iam ut de operibus meis dicam aliquid, Enchiridion opinor te legisse, quo 
non pauci fatentur sese ad pietatis studium inflammatos; nihil mihi arrogo, 
sed gratulor Christo, si quid boni per me contigit illius dono. Adagiorum 
opus ab Aldo impressum an videris nescio. Est quidem profanum, sed ad omnem 
doctrinam utilissimum; mihi certe inaestimabilibus constitit laboribus ac 
vigiliis. Edidi opus De rerum verborumque copia, quod inscripsi Coleto 
meo, opus utilissimum contionaturis; at ista contemnunt ii qui omnes bonas 
contemnunt literas. His duobus annis praeter alia multa castigavi divi 
Hieronymi Epistolas; adulterina et subditicia obelis iugulavi, obscura 
scholiis illustravi. Ex Graecorum et antiquorum codicum collatione 
castigavi totum Novum Testamentum, et supra mille loca annotavi non sine 
fructu theologorum. Commentarios in Epistolas Pauli incepi, quos absolvam, 
ubi haec edidero. Nam mihi decretum est in sacris immori literis. In hisce 
rebus colloco otium meum et negotium. In his magni viri dicunt me valere 
quod alii non valeant; in vestro vitae genere nihil valiturus sum. Cum 
multis doctis et gravibus viris habui consuetudinem, et hic et in Italia et 
in Gallia, sed neminem adhuc repperi qui mihi consuluerit ut ad vos me 
recipiam, aut qui hoc iudicaverit melius. Quin et ipse felicis memoriae 
dominus Nicolaus Wernerus, qui te praecessit, semper hoc mihi solitus erat 
dissuadere, suadens ut alicui episcopo me potius adiungerem, addens se nosse 
et animum meum et suorum fraterculorum mores; nam iis utebatur verbis lingua 
vernacula. Et in hoc vitae genere in quo sum, video quae fugiam, sed quid 
potius sequar non video.
 

 
Nunc restat ut de ornatu quoque tibi satisfaciam. Semper antehac usus sum 
cultu canonicorum, et ab Episcopo Traiectino, cum essem Lovanii, 
impetravi ut sine scrupulo uterer scapulari lineo pro veste linea integra, 
et capitio nigro pro pallio nigro, iuxta morem Lutetiorum. Cum autem 
adirem Italiam videremque toto itinere canonicos nigra veste uti cum 
scapulari, ne quid offenderem novitate cultus, veste nigra illic uti coepi 
cum scapulari. Postea pestis orta est Bononiae, et illic qui curant peste 
laborantes linteum album ex humero pendens ex more gestant; hi congressus 
hominum fugitant. Itaque cum die quodam doctum amicum viserem, quidam 
nebulones eductis gladiis parabant me invadere, et fecissent, ni matrona 
quaedam admonuisset ecclesiasticum me esse. Altero item die cum Thesaurarii 
filios adirem, undique cum fustibus in me concurrerunt, et pessimis 
clamoribus adorti sunt. Itaque a bonis viris admonitus occultavi scapulare, 
et impetravi veniam a Pontifice Iulio secundo ut ornatu religionis uterer 
aut non uterer, ut mihi visum esset, modo haberem vestem sacerdotalem; et si 
quid ante peccatum esset ea in re, iis literis id totum condonavit. In 
Italia ergo perseveravi in veste sacerdotali, ne mutatio esset alicui 
scandalo. Postquam autem in Angliam redii, decrevi meo solito uti ornatu, et 
domum accersito amico quodam primae laudis et in vita et in doctrina, 
ostendi cultum quo uti statuissem. Rogavi an in Anglia conveniret. Probavit, 
atque ita in publicum prodii. Statim admonitus sum ab aliis amicis eum 
cultum in Anglia ferri non posse, ut celarem potius. Celavi; et quoniam non 
potest ita celari quin aliquando deprehensus scandalum pariat, reposui in 
scrinium et vetere summi Pontificis auctoritate sum usus usque adhuc. 
Excommunicant Pontificiae leges eum qui religionis habitum abiecerit, quo 
liberius inter seculares versetur. Ego coactus deposui in Italia, ne 
occiderer; deinde coactus deposui in Anglia, quia tolerari non poterat, cum 
ipse multo maluerim uti. At nunc denuo recipere plus gigneret scandali quam 
mutatio ipsa gignebat.
 

 
Habes universam vitae meae rationem, habes meum consilium. Cupio et hoc 
vitae genus mutare, si quod videro melius. Sed in Hollandia quid agam non 
video. Scio non conventurum cum coelo neque cum victu; omnium oculos in me 
excitabo. Redibo senex et canus, qui iuvenis exivi, redibo valetudinarius; 
exponar contemptui etiam infimorum, solitus et a maximis honorari. Studia 
mea compotationibus permutabo. Nam quod polliceris officium tuum in 
quaerenda sede, ubi cum maximo, ut scribis, vivam emolumento; quid sit, non 
possum coniectare, nisi forte collocabis me apud monachas aliquas, ut 
serviam mulieribus, qui nec archiepiscopis nec regibus unquam servire volui. 
Emolumentum nihil moror; neque enim studeo ditescere, modo tantum sit 
fortunae ut valetudini et otio literarum suppetat, et vivam nulli gravis. 
Atque utinam liceat hisce de rebus coram inter nos commentari; nam literis 
nec satis commode nec satis tuto licet. Tuae enim quanquam per certissimos 
missae sic tamen aberrarant, ut nisi ipse casu me in arcem hanc contulissem, 
nunquam fuerim visurus; et accepi iam a compluribus ante inspectas. Quare ne 
quid scripseris arcani, ni certo cognoveris ubi locorum sim et nuntium 
nactus sis fidissimum. Peto nunc Germaniam, id est Basileam, editurus 
lucubrationes meas, hac hieme fortassis futurus Romae. In reditu dabo operam 
ut pariter colloquamur alicubi. Sed nunc aestas ferme praeteriit et longum 
est iter. Literas tuas tertio a Pascha die scriptas accepi Nonis Iuliis. 
Rogo ut salutem meam tuis piis votis Christo commendare ne neglegas. Cui si 
certo scirem rectius fore consultum, si ad vestrum redierim contubernium, 
hac die ad iter accingerer. Bene vale, quondam sodalis suavissime, nunc 
pater observande.
 

 
Ex arce Hammensi iuxta Calecium postridie Nonas Iulias Anno 1514.
 

 

 
 XVII . Erasmus' Reception at Basel 
 

  
(Desiderius Erasmus Roterodamus Iacobo Wimphelingo, Germanus Germano, 
 Theologus Theologo, Literarum Scientissimo Literarum Sitientissimus S.D.) 

 
 

 
Iam quod scire cupis quomodo reliquum iter successerit, paucis accipe. Ad 
oppidum Selestadiense, tuam patriam, feliciter perveni. Ibi continuo 
primores reipublicae haud scio cuius indicio de meo adventu facti certiores, 
per publicum nuntium tres exquisitissimi vini misere cantharos xenii 
nomine. Invitarunt ad prandium in diem posterum; verum excusavi, properans 
ad hoc negotium in quo nunc sum. Ioannes Sapidus, tuus in literis alumnus, 
qui te moribus quoque mire refert quique te non secus ac patrem et amat et 
suspicit, Basileam usque nos est prosecutus. Illic admonueram hominem ne 
me proderet: delectari me paucis amiculis sed exquisitis ac delectis. Primum 
itaque non aderant alii quam ii quos maxime volebam, Beatus Rhenanus, 
cuius ego prudenti modestia et acerrimo in literis iudicio vehementer 
delector, nec est quicquam huius cotidiana consuetudine mihi iucundius: item 
Gerardus Listrius, medicae rei non vulgariter peritus, ad haec Latinae, 
Graecae et Hebraicae literaturae pulchre gnarus, denique iuvenis ad me 
amandum natus: ad haec Bruno Amorbachius singulari doctrina, trilinguis et 
hic. Ioanni Frobenio reddidi literas ab Erasmo missas, addens esse mihi cum 
eo familiaritatem arctissimam: ab eodem de edendis illius lucubrationibus 
negotii summam mihi commissam: quicquid egissem, id perinde ut ab Erasmo 
gestum ratum fore: denique me illi adeo similem ut qui me videret Erasmum 
videret. Is postea risit intellecta fraude. Socer Frobenii, resolutis 
omnibus quae debebantur in diversorio, nos una cum equis ac sarcinis in suas 
aedes traduxit. Post biduum huius academiae doctores per theologicae 
professionis decanum et alterum quendam in posterum diem nos ad cenam 
vocarunt. Aderant omnes omnium facultatum, ut vocant, doctores. Erant me 
cotidianis officiis oneraturi, ni iam accinctus ad laborem institutum 
rogassem uti me mihi relinquerent. 

 
Audio passim apud Germanos esse viros eleganter eruditos, quo mihi magis ac 
magis arridet et adlubescit mihi mea Germania; quam piget ac pudet tam 
sero cognitam fuisse. Proinde facile possum adduci ut hic hiemem usque ad 
Idus Martias. Deinde confectis quae volo in Italia negotiis ad Idus Maias 
vos revisam. Atque id faciam lubentius, si velut de eodem quod aiunt oleo 
eademque opera universas lucubrationes meas hibernis his mensibus liceat 
emittere. Adagiorum opus iam excudi coeptum est. Superest Novum Testamentum 
a me versum et e regione Graecum una cum nostris in illud annotamentis. 
Tum epistolae divi Hieronymi a nobis recognitae et a supposititiis ac 
nothis repurgatae, necnon et scholiis nostris illustratae. Praeterea Senecae 
oratoris omnia scripta non sine maximis sudoribus a nobis emaculata. 
Fortassis et scholiorum nonnihil adiciemus, si dabitur otium. Sunt et alia 
minutalia, de quibus minus solliciti sumus. Quae si suscipiet hic 
chalcographus, abdemus nos testudinum ritu, non ad somnum sed ut toti 
versemur in hoc negotio. Ex Italia reduces, uti spero, dies aliquot 
salutandis et cognoscendis Germaniae proceribus sumemus. Nam hos vere 
proceres existimo non qui funes aureos collo circumferunt quique parietes 
et vestibula pictis maiorum imaginibus ornant, sed qui veris ac suis bonis, 
hoc est eruditione, moribus, eloquentia, patriam suam ac suos non solum 
illustrant sed etiam adiuvant.
 

 

 
 XVIII . Bishop Fisher 
 

 
 (Erasmus Reuchlino Suo S.D.) 

 
 

 
Nullo sermone consequi queam quo studio, qua veneratione, tuum nomen 
prosequatur magnus ille literarum ac pietatis antistes, Episcopus 
Roffensis; adeo ut cum antehac plurimi fecerit Erasmum, nunc admiratione 
Reuchlini paene contemnat: quae res adeo me nulla urit invidia, ut 
vehementer etiam gaudeam proque mea virili currentem, quod aiunt, 
exstimulem. Nullas ad me dat literas (scribit autem crebrius) in quibus non 
faciat honorificentissimam tui mentionem. Decreverat posito cultu 
episcopali, hoc est linea veste qua semper utuntur in Anglia nisi cum 
venantur, traicere, hac praecipue causa impulsus quo tecum colloqui 
liceret; tanta habet hominem discendi tuique sitis. Atque hac lege nos ad 
navim properantes decem apud sese dies detinuit, ut una traiceremus. Verum 
incidit postea cur mutaret consilium; at, si rem distulit, animi propositum 
non mutavit. In extremo digressu sollicite me rogavit qua re posset tibi 
gratum facere. Respondi tuam fortunam non esse eiusmodi ut magnopere egeres 
pecunia, verum si mitteret anulum aut vestem aut aliud eiusmodi quod ceu sui 
monumentum posses amplecti, id fore gratissimum. Respondit se nihil laborare 
quanti constaret, modo tibi gratum esset. Collaudavi hominis animum; 
suspicor eum brevi ad te venturum. Interim fac scribas mihi quid tibi 
potissimum mitti cupias; nullis ille parsurus est sumptibus. Sensi illum 
avidissimum calamorum Niloticorum, cuiusmodi mihi tres donasti; proinde si 
tibi sunt aliquot, nullum munus gratius mittere possis. Non gravaberis eum 
crebris appellare literis, et item Coletum. Uterque tui studiosissimus est, 
uterque talis est, ut etiam si nulla speraretur utilitas, tamen ob egregias 
quibus praediti sunt virtutes et animum in te propensum, digni essent amore 
mutuo. Nunc ambo summam apud suos obtinent auctoritatem; Coletus etiam 
regiae maiestati intimus est et ad privatissimum colloquium quoties vult 
admittitur.
 

 
Leo summus pontifex ad meam epistolam quam excusam legisti diligenter 
respondit; nec minus amanter quam diligenter adiecit alterum Breve, quo me 
sua sponte Regi Anglorum commendavit haudquaquam more vulgari; atque id 
nominatim adiecit, se id sua sponte facere nec a me nec a quoquam ut id 
faceret rogatum. Responderat uterque Cardinalis; verum hae literae in 
Germaniam missae sunt ad Richardum Paceum, hominem egregie doctum, qui 
nunc apud Helvetios oratorem gerit. Quin et Pontificis Brevia mihi non 
ante sunt reddita quam in Angliam redii; quae si tempore fuissent reddita, 
fortasse et Hieronymum Leoni dedicassem. Mihi vixdum in Brabantiam reverso 
illustrissimus princeps meus Carolus praebendam donavit satis et 
honorificam et copiosam.
 

 
Revisi Britanniam salutaturus Maecenates meos et amicos veteres; repperi 
multo nostri quam reliqueram amantiores. Archiepiscopus cum semper amaret 
unice, nunc tantum adiunxit veteri in me studio ut ante parum amasse videri 
possit. Omnia sua mihi detulit; recusavi pecuniam. Abeunti donavit equum et 
calicem cum operculo elegantissimum inauratum, pollicitus apud mensarios 
pecuniam quantam iussero se depositurum. Novum Testamentum plurimos amicos 
mihi conciliavit ubique, tametsi nonnulli strenue reclamarint, praesertim 
initio; sed hi in absentem tantum et ferme tales ut nec legerint opus meum 
et, si legerint, non intellecturi. 

 
Scribe ad nos frequenter, doctissime Reuchline. Quicquid Antuuerpiam 
miseris ad Petrum Aegidium, scribam publicum, id mihi certo reddetur. Bene 
vale, Germaniae decus.
 

 
Si Philippum iuvenem ad Roffensem miseris tuis commendatum literis, mihi 
crede, tractabitur humanissime et ad amplissimam fortunam provehetur; nec 
usquam continget plus otii ad optimas literas. Fortassis ille sitit Italiam. 
At his temporibus Italiam habet Anglia et, ni plane fallor, quiddam Italia 
praestantius. Rursum vale.
 

 
Calecii VI Kalendas Septembres.
 

 

 
 XIX . A Journey from Basel to Louvain 
 

 
  (Erasmus Rhenano Suo S.D.) 

 
Accipe, me Beate, totam itineris mei tragicocomoediam. Mollis etiamnum ac 
languidulus, ut scis, Basileam relinquebam, ut qui nondum cum coelo 
redissem in gratiam, cum tamdiu domi delituissem, idque perpetuis laboribus 
distentus. Navigatio fuit non inamoena, nisi quod circa meridiem solis 
aestus erat submolestus. Brisaci pransi sumus, sed ita ut nunquam 
insuavius. Nidor enecabat, tum nidore graviores muscae. Desedimus plus 
semihoram ad mensam otiosi, donec adornarent scilicet illi suas epulas. 
Tandem nihil appositum est quod edi posset; sordidae pultes, offae, 
salsamenta non semel recocta, merae nauseae. Gallinarium non adii. Qui 
hunc renuntiavit teneri febri, bellum quiddam adiecit; Minoritam illum 
theologum, quicum mihi fuerat concertatio, sacros calices oppignerasse suo 
iure. O Scoticam subtilitatem! Sub noctem eiecti sumus in vicum quendam 
frigidum; cuius nomen nec libuit scire nec, si sciam, velim edere. Illic 
paene exstinctus sum. In hypocausto non magno cenavimus plus opinor 
sexaginta, promiscua hominum colluvies, idque ad horam ferme decimam: o 
qui fetor, qui clamor praesertim ubi iam incaluerant vino! Et tamen ad 
illorum clepsydras erat desidendum. 

 
Mane multa adhuc nocte e stratis exturbamur clamore nautarum. Ego et 
incenatus et insomnis navim ingredior. Argentinam appulimus ante 
prandium ad horam ferme nonam; illic commodius accepti sumus, praesertim 
Schurerio suppeditante vinum. Aderat aliqua sodalitatis pars, mox universi 
salutatum veniunt, sed nemo officiosius Gerbelio. Gebuilerius et 
Rudalphingius me immunem esse voluerunt; quod iam illis novum non est. 
Illinc equis Spiram usque contendimus; neque usquam militis umbram 
vidimus, cum rumor atrocia sparsisset. Anglus equus plane defecit vixque 
Spiram attigit; sic eum tractaverat sceleratus iste faber, ut illi ambae 
aures ferro candenti inurerentur. Spirae furtim subduxi me e diversorio, et 
ad Maternum meum vicinum me recipio. Illic Decanus, vir doctus et humanus, 
suaviter et comiter nos biduum accepit. Hic forte fortuna Hermanum Buschium 
repperimus. 

 
Illinc curru vectus sum Wormaciam, atque hinc rursus Maguntiam. Forte in 
eundem currum inciderat quidam Caesaris secretarius, Ulrichus cognomento 
Farnbul. Is incredibili studio tum itinere toto me observavit, tum Maguntiae 
non passus ingredi diversorium ad aedes canonici cuiusdam pertraxit: 
abeuntem ad navem deduxit. Navigatio non fuit inamoena, ob coeli 
commoditatem, nisi quod longior erat, nautarum studio. Ad haec offendebat 
equorum paedor. Comitati sunt me primum diem officii gratia Ioannes 
Longicampianus qui pridem Lovanii professus est: et huius amicus 
iureconsultus quidam. Aderat et Wesphalus quidam dominus Ioannes, canonicus 
apud Sanctum Victorem extra Maguntiam, homo commodissimus ac festivissimus. 

 
Ubi Popardiam appulimus, nosque, dum exploratur navis, in ripa 
deambulabamus, nescio quis agnitum me telonae prodidit. Telones est 
Christophorus, ni fallor, Cinicampius, vulgato verbo Eschenfelder. 
Incredibile dictu quam gestierit homo prae gaudio. Pertrahit in aedes suas. 
In mensula inter syngraphas telonicas iacebant Erasmi libelli. Beatum se 
clamitat, advocat liberos, advocat uxorem, advocat amicos omnes. Interim 
nautis vociferantibus mittit duos vini cantharos, rursum vociferantibus 
mittit alteros, pollicitus ubi redierint se illis vectigal remissurum, qui 
talem virum sibi advexerint. Hinc officii gratia comitatus est nos 
Confluentiam usque dominus Ioannes Flaminius, virginibus sacris illic 
praefectus, vir angelicae puritatis, iudicii sobrii sanique, doctrinae non 
vulgaris. Confluentiae dominus Matthias, officialis episcopi, nos domum 
suam rapit, homo iuvenis sed moribus compositis; Latini sermonis exacte 
peritus, tum iureconsultissimus. Illic cenatum est hilariter. 

 
Apud Bonnam nos reliquit ille canonicus, vitans urbem Coloniensem; quam 
et ipse vitare cupiebam, sed minister cum equis eo praecesserat, neque 
quisquam erat in navi certus, cui de ministro revocando negotium committere 
potuissem: et nautis diffidebam. Mane itaque ante sextam Agrippinam 
appulimus die Dominico, coelo iam pestilenti. Diversorium ingressus mando 
hospitii ministris de conducenda biga, et cibum ad decimam parari iubeo. 
Audio sacrum, prandium differtur. De biga non successit. Tentatur de equo 
conducendo; nam mei erant inutiles. Nihil succedit. Sensi id quod erat. 
Agebatur ut illic haererem. Ego protinus iubeo meos adornari equos, imponi 
alteram manticam, alteram hospiti committo, et claudo meo equo ad Comitem 
Novae aquilae percurro: est autem iter horarum quinque. Is agebat 
Bedburii. 

 
Apud hunc suavissime quinque dies sum commoratus tanta tranquillitate et 
otio, ut bonam recognitionis partem apud eum peregerim; nam eam Novi 
Testamenti partem mecum abduxeram. Utinam hominem nosses, mi Beate. Iuvenis 
est, sed rara et plusquam senili prudentia, pauciloquus, sed quod de Menelao 
praedicat Homerus, argute loquitur, immo cordate, citra ostentationem 
doctus non in uno studiorum genere tantum, totus candidus et amico amicus. 
Iam firmus eram ac robustulus, iam mihi pulchre placebam, ac fore sperabam 
ut validus Episcopum inviserem Leodiensem et alacrem me redderem amicis 
Brabanticis. Quae convivia, quas gratulationes, quas confabulationes mihi 
promittebam. Decreveram, si vernasset autumnus, Angliam adire, et quod rex 
iam toties offert, accipere. Sed o fallaces mortalium spes! o subitas et 
inopinatas rerum humanarum vices! E tantis felicitatum somniis in extremum 
exitium praecipitatus sum. 

 
Iam in posterum diem erat conducta biga. Comes nolens mihi ante noctem 
valedicere, praedicavit se ante abitum mane visurum me. Ea nocte saeva 
quaedam venti tempestas coorta est, quae et ante diem proximum praecesserat. 
Ego nihilo secius surgo post noctis medium, annotaturus quaedam Comiti; 
cumque iam esset hora septima, nec prodiret Comes, iubeo illum excitari. 
Venit et, ut est modestissimo pudore praeditus, rogat num esset sententia 
discedere coelo tam incommodo; se mihi timere. Ibi, mi Beate, Iupiter nescio 
quis aut malus genius, non dimidium mentis, ut ait Hesiodus, sed totam 
mentem ademit; nam dimidium mentis ademerat, cum Coloniae me committerem. 
Atque utinam aut ille acrius amicum commonuisset, aut ego verecundis sed 
amicissimis monitis obsequentior fuissem. Rapit me fati vis. Quid enim aliud 
dicam? Conscendo bigam non tectam, flante vento

 quantus altis montibus 
Frangit trementes ilices. 

Auster erat, neque quicquam praeter meras pestes spirabat. Ego mihi vestibus 
probe tectus videbar, sed ille violentia sua nihil non penetrabat. Successit 
sub noctem pluviola, vento suo pestilentior. Venio Aquisgranum lassulus ob 
quassationem bigae, quae mihi in via saxis constrata tam erat gravis, ut 
equo quamlibet claudo maluerim insidere. Hic per canonicum quendam, cui me 
Comes commendarat, rapior e diversorio ad aedes cantoris. Ibi ex more 
convivium agitabant aliquot canonici. Mihi prandium tenuissimum acuerat 
stomachum; sed apud hos tum nihil erat praeter carpas, easque frigidas. 
Expleo me. Cum in multam noctem (nam serius accubuerant) cena proferretur 
fabulis, ego petita venia cubitum abeo, quod proxima nocte minimum 
dormieram. 

 
Postridie pertrahor ad aedes Vicepraepositi; nam ad illum redibat 
periodus. Ibi cum praeter anguillam nihil esset piscium, -- nimirum 
tempestas fuerat in culpa, cum ipse sit alioqui splendidus convivator --, 
expleo me pisce durato ventis, quem a baculo quo contunditur, Germani 
stockfisch vocant: nam eo alioqui satis delector; sed comperi partem huius 
adhuc crudam fuisse. A prandio, quoniam coelum erat pestilentissimum, in 
diversorium me confero. Iubeo excitari foculum. Confabulatur mecum canonicus 
ille, vir humanissimus, ferme sesquihoram. Deinde pactus cum auriga de 
manticis, rursus invitor ad cenam. Excuso, non proficio. Apparatus tum erat 
praelautus, sed mihi frustra. Ubi confovissem stomachum sorbitiuncula, 
domum me confero; dormiebam enim apud cantorem. Egredior; ibi corpus inane 
mire ad nocturnum coelum inhorruit. Nox gravis fuit. 

 
Postridie mane rursus hausta cervisiola tepida cum paucis micis panis, equum 
conscendo morbidum et claudum; quo fuit incommodior equitatio. Iam sic 
affectus eram, ut magis conveniret lecto confoveri quam equo insidere. Sed 
ea regio non parum habet rusticitatis, commoditatis aut elegantiae minimum, 
et illic mihi ne valere quidem satis esset commodum, nedum aegrotare: quo 
magis libebat effugere. Latronum periculum (nam ibi summum erat) aut certe 
metum extudit morbi molestia. Confectis eo cursu quatuor passuum milibus 
perventum est ad Mosae Traiectum. Illic sorbitiuncula utcunque confoto 
stomacho, rursus inscensis equis Tongros adeo. Id oppidum abest tribus 
milibus passuum. Haec postrema equitatio mihi longe gravissima fuit. 
Incommodus incessus equi mire torquebat renes. Tolerabilius ambulabam 
pedibus, sed metuebam sudorem, et periculum erat ne nox in agris nos 
occupasset; itaque incredibili totius corporis cruciatu Tongros pervenio. 

 
Iam ob inediam ac laborem inediae additum omnes corporis nervi defecerint; 
adeo ut nec firmus esset status aut incessus. Lingua -- nam ea valebat -- 
dissimulabam morbi magnitudinem. Hic cervisiaria sorbitiuncula foto 
stomacho cubitum eo. Mane iubeo conduci bigam tectam. Mihi visum est ob 
silices equo insidere, donec ad terrenam viam esset ventum. Conscendo 
maiorem equum, quod is commodius iret per saxa et pedibus certioribus. Vix 
conscenderam, contactus coelo frigido sentio oboriri glaucoma, posco 
pallium. Sed mox syncopis successit. Vel manu contacta poteram excitari. 
Ibi meus Ioannes cum ceteris astantibus passi sunt in equo sedentem mea 
sponte expergisci. Experrectus bigam ascendo. 

 
Iam eramus vicini oppido Divi Trudonis. Rursus inscendo equum, ne biga 
vectus viderer aegrotus. Rursus coelo vespertino offensus nauseo, sed citra 
syncopim. Offero duplum pretium bigario, ut me postridie vehat usque ad 
Tenas. Id oppidum abest a Tongris sex milibus passuum. Accipit 
conditionem. Hic hospes mihi notus narrat quam graviter tulerit Episcopus 
Leodiensis, quod se insalutato discessissem Basileam petens. Confoto 
stomacho sorbitiuncula eo cubitum. Hic forte quadrigam nactus, quae Lovanium 
peteret (aberat autem sex milibus passuum), in eam me conicio. Incredibili 
molestia vectus sum, ac paene intolerabili, sed tamen eo die ad horam 
septimam pervenimus Lovanium. 

 
Non erat sententia petere meum cubiculum, vel quod suspicabar illic 
frigere omnia, vel quod nolebam committere ut, si pestis rumor ex me fuisset 
ortus, collegii commodis aliquo pacto officerem. Ad Theodoricum typographum diverto, amicum sincerum. Ea nocte eruperat inscio me maximum ulcus, 
iamque dolor conquieverat. Postridie accerso chirurgum. Apponit malagmata. Iam novum ulcus accesserat in tergo, quod minister fecerat Tongris, dum ob 
renum dolorem ungens me oleo rosaceo, digito calloso durius fricat costam 
quandam. Id post exulceratum est. Abiens chirurgus clam dicit Theodorico et 
famulo pestem esse; missurum quidem malagmata se, non venturum autem ipsum 
ad me. Accerso medicos, negant quicquam esse morbi: rursum alios consulo, 
idem affirmant. Accerso Hebraeum, is optabat tale corpus suum quale meum 
esset. 

 
Cum non rediret uno atque altero die chirurgus, rogo Theodoricum quid sit in 
causa. Excusat ille nescio quid. At ego rem suspicans 'Quid?' inquam, 'Num 
iudicat esse pestem?' 'Hoc ipsum' inquit 'constanter affirmat; tres esse 
carbunculos.' Risi satis, nec ullam pestis imaginationem demitto in 
animum. Post dies aliquot venit chirurgi pater, inspicit, idem iudicat, et 
in os asseverat germanam esse pestem. Nec sic quidem mihi persuaderi potuit. 
Accerso clam alterum chirurgum magni nominis. Inspicit; is vero, ut erat 
homo rusticior, 'Non vererer' inquit, 'tecum cubare'; idem sentiebat 
Hebraeus. Accerso medicum quendam, cui plurimum tribuunt Lovanii; nam hic 
bonos esse medicos admodum est rarum. Rogo numquid mali portenderet corpus; 
negat. Narro de ulceribus, addens argumenta, quibus colligerem non esse 
pestem. Ulcera non erant nova neque sponte nata. Nulla febris, nullus 
insignis capitis dolor nisi ob iactionem, nulla somnolentia, palatum 
perpetuo sanissimum. 

 
Cetera sat fortiter audierat. At simul atque ulcerum mentio facta est, sensi 
hominem pertimescere. Do medico coronatum aureum, pollicitus est se post 
prandium ad me rediturum. Is territus ex oratione mittit ministrum. Reicio; 
et iratus medicis Christo medico me commendo. Stomachus intra triduum 
restitutus est, hausto pullo gallinaceo contuso, et cyatho vini Belnensis. 
Hic protinus ad studii quoque laborem reversus, absolvo quod deerat in Novo 
Testamento. 

 
Apud Theodoricum curatus fere quatuor hebdomadis, in cubiculum meum 
remigravi. Semel duntaxat ad proximum templum exii sacri gratia, nondum sat 
firmis viribus. Si pestis fuit, pestem eam labore et incommoditate animique 
robore depuli: quando saepenumero magna morbi pars est morbi imaginatio. Ab 
adventu protinus edixeram ne quis me adiret, nisi nominatim accitus, ne vel 
ego cuiquam essem terrori vel mihi quisquam officio suo molestus: tamen 
irrupit Dorpius omnium primus; mox Atensis, Marcus Laurinus et Paschasius 
Berselius, qui cotidie aderant, mihi bonam morbi partem ademerunt 
mellitissima consuetudine sua. 

 
Mi Beate, quis crederet hoc corpusculum exile, delicatum, atque etiam aetate 
iam imbecillius, post tot itinerum labores, post tot studiorum sudores, tot 
etiam morbis suffecturum? Scis enim quam graviter paulo ante laborarim 
Basileae, idque non semel. Nonnulla suspicio tangebat animum meum, eum annum 
mihi fore fatalem; adeo malo malum succedebat, semperque gravius. Ego vero 
tum etiam cum maxime morbus urgebat, sic eram affectus ut nec vitae 
desiderio cruciarer nec mortis metu trepidarem. In uno Christo tota spes 
erat, a quo nihil aliud precabar, nisi ut daret quod mihi saluberrimum esse 
iudicaret. Iuvenis olim, ut memini, ad nomen etiam mortis solebam 
inhorrescere. Hoc certe profeci accessione aetatis, mortem leviter metuo, 
neque metior hominis felicitatem longaevitate. Annum excessi 
quinquagesimum, ad quem cum ex tam multis tam pauci perveniant, iure queri 
non possum me parum diu vixisse: deinde si quid hoc ad rem pertinet, iam 
nunc paratum est monimentum, quo posteris tester me vixisse. Et fortassis a 
rogo, quemadmodum poetae loquuntur, ut consilescet livor, ita magis 
elucescet gloria: quanquam non convenit ut Christianum pectus tangat 
humana gloria: utinam ea contingat gloria ut Christo probemur. 

 
Bene vale, Beate carissime. Cetera cognosces ex literis ad Capitonem. 
Lovanii. Anno M. D. XVIII.
 

 

 
 XX . English Universities 
 

 
  (Clarissimo Baroni Gulielmo Montioio Erasmus Roterodamus S.D.) 

 
 

 
Unice Maecenas, antehac gratulatus sum Angliae tuae, quae tot haberet viros 
egregia probitate parique doctrina praeditos: nunc propemodum invidere 
incipio, quae sic efflorescat omni genere studiorum, ut omnibus regionibus 
laudem praeripiat ac paene tenebras offundat. Quanquam ista laus haud ita 
nova est vestrae insulae, in qua constat et olim eximios viros exstitisse. 
Declarant id vel academiae vestrae, quae vetustate nobilitateque cum 
vetustissimis ac celeberrimis certant. Deamo Richardum episcopum 
Wintoniensem, qui magnificentissimum collegium suo sumptu proprie dicavit 
bonis literis. Magis autem exosculor egregium ac prorsus heroicum animum 
Thomae Cardinalis Eboracensis, cuius prudentia schola Oxoniensis non solum 
omni linguarum ac studiorum genere, verum et moribus qui deceant optima 
studia, condecorabitur. Nam Cantabrigiensis academia iampridem omnibus 
floret ornamentis, praeside Ioanne episcopo Roffensi, qui nulla in parte 
non egregium agit praesulem. 

 
Ceterum huius laudis praecipua portio regio pectori, velut horum consiliorum 
fonti, debetur. Cum tot regnis ac regibus altissima pax est atque, ut 
augurari libet, aeterna. Pelluntur nocentes, vigent bonae leges, evehuntur 
optimae literae. Rex ipse hisce rebus omnibus non solum auctor est ac dux, 
verum etiam exemplum, primus ipse praestans quod praescribit. Nulli 
mortalium magis ex animo bene volo quam tibi; et tamen parum abest quin 
invideam tuae celsitudini, quae tantis bonis fruatur sine me quondam 
commodorum et incommodorum socio. Quodque gravius est, interim dum tu tot 
nominibus felix es, mihi cum taeterrimis quibusdam non hominibus sed 
portentis conflictandum; in quo mehercle lubens experirer quid posset 
eloquentia, ni me Christianus pudor, ceu Pallas quaepiam Homerica, iam 
capulo manum admoventem capillos vellicans revocaret. Bene vale. 

 
Antuuerpiae. Anno M. D. XIX. Calendis Maiis.
 

 

 
 XXI . An Explosion at Basel 
 

 
    (Erasmus Roterodamus Nicolao Vario Marvillano S.)
 

 
Multa quidem nova cotidie nobis gignit hic Africa nostra, Nicolae 
carissime; sed quaedam eius sunt generis, ut nec tibi gratum arbitrer 
futurum legere nec mihi tutum scribere. Quod nuper accidit accipe. Ad 
duodecimum Calendas Octobris, evocatus amoenitate coeli, secesseram in 
hortum, quem Ioannes Frobenius satis amplum et elegantem meo commercatus est 
hortatu. Nam ibi soleo pomeridianis aliquot horis vel somnum obrepentem 
arcere vel assiduitatis taedium fallere, si quando invitat aeris temperies. 
Post deambulatiunculam conscenderam domunculam hortensem, iamque coeperam 
aliquid ex Chrysostomo vertere, cum interim vitreas fenestras ferit fulmen, 
sed tacitum ac lene. Primum suspicabar oculorum esse errorem. Cum rursus 
semel atque iterum effulsisset, demiror ac prospicio si se vertisset coelum, 
contractisque nubibus pluviam ac tempestatem minaretur. Ubi nihil video 
periculi, ad librum redeo. Mox auditur sonitus, sed obtusior. Ad eum modum 
poetae narrant Iovem ludere, si quando est hilarior; siquidem longe aliud 
fulminis genus erat quo gigantum moles disiecit ac Salmonea et Ixionem 
demisit in Tartara. Paulo post emicat plus fulgoris, et audio fragorem 
horribilem, cuiusmodi fere crepitus audiri solet, si quando fulminis ictus 
impegit se vehementius in aliquid solidum. 

 
Etenim cum agerem Florentiae eo tempore quo Iulius Pontifex, terrenus 
Iuppiter, tonabat ac fulminabat adversus Bononiam, magnam diei partem et 
tonabat vehementer et fulminabat, magnaque vis imbrium ruebat. Cum 
horribilis fragor insonuisset, territus subduxi me et ad ceteros redii. 'Aut 
me plane fallit' inquam 'animus, aut post hunc crepitum audietis aliquid 
parum laeti nuntii.' Et ecce non ita multo post, venit chirurgus nuntians in 
collegio virginum tres ictas; quarum una mox exanimata est, altera 
propemodum exstincta, tertia sic afflicta ut negaret esse spem vitae. 

 
Ad similem itaque sonitum surrexi et prospicio quae sit coeli facies. Ad 
laevam erat serenitas, ad dexteram conspicio novam nubis speciem, velut e 
terra sese proferentis in sublime, colore propemodum cinericio, cuius 
cacumen velut inflexum sese demittebat. Dixisses scopulum quempiam esse 
vertice nutantem in mare. Quo contemplor attentius, hoc minus videbatur nubi 
similis. Dum ad hoc spectaculum stupeo, accurrit famulorum unus quem domi 
reliqueram, admonens ut subito me domum recipiam; civitatem armatam in 
tumultu esse. Nam is mos est huic reipublicae, ut sicubi fuerit exortum 
incendium, confestim armati procurrunt ad tuendas portas ac moenia. Nec 
satis tutum est armatis occurrere; ferrum enim addit ferociam animis, 
praesertim ubi nihil est periculi. Hortus autem in quo studebam erat pone 
moenia. Recurro domum, multis obviis armatis. Aliquanto post rem totam 
didicimus, quae sic se habebat. 

 
Paucis ante diebus in unam turrim earum quibus moenia ex intervallis 
muniuntur, delata fuerant aliquot vasa pulveris bombardici. Ea cum 
magistratus iussisset reponi in summa camera turris, nescio quorum incuria 
reposita sunt in imam turrim. Quod si vis pulveris in summo fuisset, tectum 
modo sustulisset in aera, reliquis innocuis. Ac miro casu per rimas illas 
speculatorias fulmen illapsum attigit pulverem, moxque vasa omnia 
corripuit incendium. Primum impetus incendii tentavit an esset oneri ferendo 
 possetque totam molem in altum tollere. Idque testantur qui viderunt 
turrim iuxta partes imas hiantem semel atque iterum, sed rursus in se 
coeuntem. Ubi vis ignis sensit molem esse graviorem quam ut totam posset 
subvehere, eo conatu relicto totam turrim in quatuor partes immani crepitu 
dissecuit, sed tanta aequalitate ut amussi geometrica factum videri posset, 
ac per aera aliam alio sparsit. Ipse pulvis accensus in altum se recepit, 
qui flamma consumpta cinericiae nubis praebebat speciem. Vidisses immania 
fragmenta turris, avium ritu, volitare per aera; quaedam ad ducentos passus 
deferri, qua dabatur liberum aeris spatium; alia civium domos longo tractu 
demoliri. 

 
Non procul a turri magistratus curarat exstruendas aediculas quasdam. Hae 
lateris unius impetum excepere. Tantus autem erat fragor tamque subitus, 
ut qui erant in propinquo putarent rupto coelo mundum in chaos abiturum. Nec 
ridiculum putabatur quod vulgo dici solet: Quid si coelum ruat? In agris 
multi sunt ruina oppressi, multi sic membris vel truncati vel afflicti ut 
miserandum spectaculum praeberent obviis: e quibus aiunt exstinctos numero 
duodecim, misere vexatos quatuordecim. Sunt qui credant hoc ostento quiddam 
portendi in futurum; ego nihil aliud arbitror significari quam incogitantiam 
eorum qui casum eum non usque adeo rarum non praecaverint. Nec mirum si 
pulvis ille levissimus disiecit saxeum aedificium: etiam si turrim eam 
undique ducentorum pedum cinxisset paries, ignis ille subitus ac vehemens 
disiectis obstaculis omnibus erupisset in suum locum. Quid autem vento 
mollius? Et tamen inclusus terrae cavis Boreas nonne montes totos concutit, 
terram hiatu diducit, et interdum campos spatiosos in collem erigit? 

 
Quis hoc machinarum genus excogitavit? Olim artes ad humanae vitae usum 
repertas diis attribuit antiquitas, veluti medicinam Apollini, 
agricolationem Cereri, vitis culturam Baccho, furandi artificium Mercurio. 
Huius inventi laudem non puto cuiquam deberi, nisi vehementer ingenioso 
cuipiam, nec minus scelerato cacodaemoni. Si quid tale comminisci potuisset 
Salmoneus ille, potuisset vel ipsi Iovi medium unguem ostendere. Et tamen 
hic nunc Christianorum atque adeo puerorum lusus est. In tantum apud nos 
decrescit humanitas, accrescit immanitas. 

 
Olim Corybantes tympanorum et tibiarum strepitu homines compellebant in 
rabiem. Habet enim ille sonitus miram vim ad commovendos animos. At 
horribilius sonant nostra tympana, nunc anapaestis, nunc pyrrhichiis 
perstrepentia. At his nunc pro tubis Christiani utimur in bello, quasi illic 
non satis sit esse fortem, sed oporteat furere. Quid autem dixi de bello? 
Utimur in nuptiis, utimur diebus festis, utimur in templis. Ad furiosum 
illum sonitum procurrunt in publicum virgines, saltat nova nupta, ornatur 
festi diei celebritas, qui tum est maxime laetus, si toto die per urbem 
obambulat plusquam Corybanticus tumultus. At ego arbitror apud inferos non 
alio organo celebrari dies festos, si modo sunt illic ulli. Plato putat 
magni referre quo genere musices uteretur civitas, quid dicturus si hanc 
musicam audisset inter Christianos? Iam hoc musicae genus quod simul et 
flatile est et pulsatile, in templis sollemne, quibusdam non placet, 
nisi bellicam tubam longe superat. Nec id satis; sacrificus vocem ad 
tonitrui fragorem effingit, nec alii magis placent aliquot Germaniae 
principibus. Adeo nostris ingeniis nihil est dulce quod non sapiat bellum. 
Sed desino iocari. Bene vale. Datum Basileae sexto Calendas Octobris. Anno 
M.D.XXVI.
 

 

 
 XXII . Archbishop Warham I 
 

 
Nunc fieri videmus ut ex iis qui in diatribis theologicis diutius 
exercitati sunt, quam plurimi prodeant ad disputandum arguti, ad 
contionandum accommodi perquam pauci. Hic mihi succurrit vir omnium 
memoria seculorum dignus, Guilhelmus Waramus, archiepiscopus Cantuariensis, 
totius Angliae primas, non ille quidem titulo sed re theologus. Erat enim 
iuris utriusque doctor, legationibus aliquot feliciter obeundis inclaruit 
et Henrico regi eius nominis septimo, summae prudentiae principi, gratus 
carusque factus est. His gradibus evectus est ad Cantuariensis ecclesiae 
fastigium, cuius in ea insula prima est dignitas. Huic oneri per se 
gravissimo additum est aliud gravius. Coactus est suscipere cancellarii 
munus, quod quidem apud Anglos plane regium est; atque huic uni honoris 
gratia, quoties in publicum procedit, regia corona sceptro regio imposita 
gestatur. Nam hic est velut oculus, os ac dextra regis, supremusque totius 
regni Britannici iudex. Hanc provinciam annis compluribus tanta dexteritate 
gessit, ut diceres illum ei negotio natum, nulla alia teneri cura. Sed idem 
in his quae spectabant ad religionem et ecclesiasticas functiones tam erat 
vigilans et attentus ut diceres eum nulla externa cura distringi. 
Sufficiebat illi tempus ad religiose persolvendum sollemne precum pensum, ad 
sacrificandum fere cotidie, ad audiendum praeterea duo aut tria sacra, ad 
cognoscendas causas, ad excipiendas legationes, ad consulendum regi si quid 
in aula gravius exstitisset, ad visendas ecclesias sicubi natum esset 
aliquid quod moderatorem postularet, ad excipiendos convivas saepe ducentos: 
denique lectioni suum dabatur otium.
 

 
Ad tam varias curas uni sufficiebat et animus et tempus, cuius nullam 
portionem dabat venatui, nullam aleae, nullam inanibus fabulis, nullam luxui 
aut voluptatibus. Pro his omnibus oblectamentis erat illi vel amoena 
quaepiam lectio vel cum erudito viro colloquium. Quanquam interdum 
episcopos, duces et comites habebat convivas, semper tamen prandium intra 
spatium horae finiebatur. In splendido apparatu quem illa dignitas 
postulabat, dictu incredibile quam ipse nihil deliciarum attigerit. Raro 
gustabat vinum, plerumque iam tum septuagenarius bibebat pertenuem 
cervisiam, quam illi biriam vocant, eamque ipsam perparce. Porro cum quam 
minimum ciborum sumeret, tamen comitate vultus ac sermonum festivitate omne 
convivium exhilarabat. Vidisses eandem pransi et impransi sobrietatem. A 
cenis in totum abstinebat, aut si contigerant familiares amici, quorum de 
numero nos eramus, accumbebat quidem, sed ita ut paene nihil attingeret 
ciborum. Si tales non dabantur, quod temporis cenae dandum erat, id vel 
precibus vel lectioni impendebat. Atque ut ipse leporibus scatebat mire 
gratis, sed citra morsum atque ineptiam, ita liberioribus iocis amicorum 
delectabatur. A scurrilitate et obtrectatione tam abhorrebat quam quisquam 
ab angui. Sic ille vir eximius sibi faciebat dies abunde longos, quorum 
brevitatem multi causantur. Et tamen isti qui subinde queruntur ad seria 
negotia sibi deesse otium, bonam diei partem, interdum et noctis, perdunt in 
rebus non necessariis.
 

 
Verum ut eo redeam, cuius gratia interieci hunc sermonem, erat illi iuxta 
morem horum temporum necessum praeter familiam, quam alere cogebatur 
numerosissimam, aulae regiae, totius regni negotiis etiam profanis dare 
operam; nec ibi moribus hodie receptum est ut summi praesules 
contionentur: tamen quod in hoc officii genere diminutum erat, abunde 
pensabat gemina vigilantia, partim prospiciens ne quis inutilis ad Dominici 
gregis curam adhiberetur, partim multos sua liberalitate fovens in literarum 
studiis, quos sperabat ad bonam frugem evasuros. In hos erat tam exposita 
liberalitas, ut moriens nihil reliquerit praesentis pecuniae, sed aeris 
alienis nonnihil; tametsi non deerat unde id dissolvi posset. Haec nequaquam 
loquor ad gratiam. Amavi vivum nec minus amo mortuum; quod enim in illo 
amabam non periit. Si supputem quicquid ille dare mihi paratus erat, immensa 
fuit eius in me liberalitas; si ad calculum vocemus quod accepi, sane 
modicum est. Unicum modo sacerdotium in me contulit, immo non dedit sed 
obtrusit constanter recusanti, quod esset eius generis ut grex pastorem 
requireret, quem ego linguae ignarus praestare non poteram. Id cum vertisset 
in pensionem, sentiretque me et eam pecuniolam gravatim accipere, quod e 
populo cui nihil prodessem colligeretur, sic me consolatus est vir egregie 
pius: 'Quid' inquit 'magni faceres, si uni agresti popello praedicares? Nunc 
libris tuis omnes doces pastores fructu longe uberiore; et indignum videtur 
si ad te paulum redit stipis ecclesiasticae? Istam sollicitudinem in me 
recipio. Providebo ne quid illi desit ecclesiae.' Idque fecit; nam submoto 
cui resignarem sacerdotium (is erat illi a suffragiis, homo variis 
distractus negotiis) alium praefecit iuvenem rei theologicae peritum, 
probatis et integris moribus. 

 
Reverendissimum dominum Ioannem Fischerum, Roffensem episcopum, quod cum 
aliis omnibus officiis praesule dignis, tum praecipue studio docendi 
populum verum praestaret episcopum, sic amabat, sic venerabatur, quasi ille 
fuit metropolitanus, ipse ei suffraganeus. Hoc testimonium defuncto 
patrono citra adulationis suspicionem praebere licet. Nec ille meis eget 
laudibus, nec ego ullum adulationis praemium ab eo exspecto. Sed haec ea 
gratia commemoravi ut ostenderem exemplar, quod secuti huius aetatis 
antistites facile possint pensare detrimentum officii, quod variis 
distenti negotiis ad contionandum non habeant vacuum tempus: tum quibus 
rationibus sibi possint dies reddere longiores, ut ad varias curas et tempus 
et animus et valetudo sufficiat.
 

 

 
 XXIII . Archbishop Warham. II 
 

 
    (Desiderius Erasmus Roterodamus Pio Lectori S.D.)
 

 
Cum haec adornaretur editio, incomparabilis heros Guilhelmus Waramus, 
archiepiscopus Cantuariensis ac totius Angliae primas, terras reliquit et in 
coeleste contubernium emigravit: vir ex omni virtutum et ornamentorum genere 
concinnatus, sive spectes in tanto rerum fastigio comitatem etiam infimis 
obviam, sive in tanta rerum affluentia spontaneam victus sobrietatem, sive 
in tantis negotiorum undis perpetuam animi tranquillitatem (id quod divinae 
cuiusdam mentis esse videtur), sive sincerum erga pietatem et religionem 
affectum, quam semper summo studio, nullo supercilio, tum docuit tum 
praestitit. Nemo vidit illum nihil agentem. Quis autem non facile 
condonasset tali viro, si quando animum negotiis externis delassatum iocis 
aut lusibus relaxasset? At illi pro venatu, pro aucupio, pro alea, pro 
chartis, pro morionibus proque ceteris avocamentis vulgaribus erat aut 
frugifera lectio aut cum erudito viro colloquium. Iam vero benignitatem cum 
in omnes tum praecipue in studiosos quid referam? De me nihil dicam, qui non 
ita multum ab illo accepi, idque obtrusum verius quam datum: nisi quod in 
acceptis numero quicquid ille obtulit; obtulit autem frequenter vera fronte 
fortunarum omnium communionem. Sed in alios quam non fuerit illius parca 
liberalitas vel illa vox arguit quam paulo ante mortem emisit. Nuntiantibus 
enim famulis in thesauro vix esse triginta aureos signatae pecuniae, 
gratulabundus dixit 'Bene habet. Sic mori semper fuit in votis. Sat est 
viatici mox hinc emigraturo'. O mentem summo episcopo dignam! 

 
Ex tanta fortuna minimum impendit sibi. Mensa erat et pro more regionis et 
pro dignitate tanti praesulis splendida, sed in mediis deliciis ipse 
vulgaribus libentius utebatur atque hoc ipsum parcissime. Cena tam erat 
frugalis ut prope nulla esset. Vinum perquam raro gustabat verius quam 
bibebat, contentus tenuissima cervisia quam illi vulgo biriam appellant. 
Eadem in cultu frugalitas. Nunquam holosericis utebatur nisi rem divinam 
peragens; adeo ut cum sub Caroli Caesaris et Regis Angliae conventum, qui 
fuit ante annos, ni fallor, undecim Calecii, edicto Cardinalis 
Eboracensis non episcopi tantum sed et inferioris gradus homines 
cogerentur magnis impendiis ornare sese byssinis ac damascenis, solus 
omnium ille contempto edicto pilum in cultu suo non mutaverit. Quid esse 
possit illo pectore incorruptius? Nunc felix illa anima, sicut Ecclesiae 
praeclarum lumen fuit, ita coelesti Hierosolymae sidus illustre addit. 
Frequenter apud suos hanc vocem solebat emittere: 'Utinam mihi contingat 
priusquam hinc emigrem, semel videre complectique meum Erasmum. Nunquam 
sinam illum a me divelli.' Votum erat mutuum, sed neutri contigit quod 
optavit. Utinam illud concedat Christi misericordia, ut nos invicem brevi 
complectamur illic ubi nulla est futura distractio, neque quisquam erit qui 
vel illum mihi vel me illi invideat. 

 
Bene vale, quisquis es qui haec legis. 

 
Friburgi Brisgoiae Anno M.D.XXXIII.
 

 

 
 XXIV . The Lives of Vitrarius and Colet 
 

 
   (Erasmus Roterodamus Iodoco Ionae Erphordiensi S.D.)
 

 
Quod tam impense rogas, vir optime, ut tibi Ioannis Coleti vitam paucis 
velut in brevi tabella depingam, hoc faciam lubentius, quod suspicor te tibi 
quaerere egregium aliquod pietatis exemplar, ad quod tuum institutum 
attemperes. Equidem, mi Iona carissime, ut fatear me cum multis habuisse 
consuetudinem quorum integritas mihi valde probaretur, tamen nullum adhuc 
vidi in cuius moribus nescio quid adhuc Christianae puritatis non 
desiderarem, quoties ad horum duorum sinceritatem conferrem aliquem; quorum 
alterum mihi nosse contigit apud oppidum Artesiae, quod vulgo dicitur 
sancti Audomari, cum huc me pestis, hac sane in parte mihi felix, Lutetia 
propulisset; alterum in Britannia, quo me Montioii mei caritas pertraxerat. 
Lucrum facies, cuius scio te avidissimum; pro uno duos dabo.
 

 
Prior dictus est Ioannes Vitrarius, ordinis Franciscani -- nam in hoc 
vitae genus adolescens inciderat; meo iudicio nulla ex parte posthabendus 
Coleto, nisi quod ob servitutem instituti minus multis prodesse poterat. 
Annos natus erat ferme quadraginta quatuor cum hominem nosse coeperam; ac 
statim adamare me coepit, hominem sui multum dissimilem. Erat auctoritatis 
maximae apud optimos quosque, multis magnatibus gratissimus, corpore 
procero et eleganti, natura felici, animo sic excelso ut nihil esset illo 
humanius. Scotias argutias puer imbiberat, quas ne prorsus improbabat, 
quod quaedam scite dicerentur licet sordidis verbis, nec rursus magni 
faciebat. Ceterum, ubi contigisset Ambrosium, Cyprianum, Hieronymum 
degustare, mirum quam prae his illa fastidiebat. Nullius ingenium magis 
admirabatur in sacris literis quam Origenis: cumque cavillarer me mirari, 
quod hominis haeretici scriptis delectaretur, ille mira alacritate 'Fieri 
non potuit' inquit 'quin hoc pectus inhabitarit Spiritus sanctus, unde tot 
libri tam eruditi tanto ardore scripti prodierunt'.
 

 
Quanquam autem illud vitae institutum, in quod per inscitiam aetatis fuerat 
vel delapsus vel pertractus, nequaquam probabat, subinde dictitans apud me 
fatuorum esse vitam potius quam religiosorum ad nolae signum dormire, 
expergisci, redormiscere, loqui, tacere, ire, redire, cibum capere, desinere 
pastu, denique nihil non facere ad praescriptum humanum potius quam ad 
Christi regulam: nihil iniquius esse quam inter tam inaequales aequalitatem, 
maxime quod illic saepenumero coelestia ingenia ac melioribus rebus nata, 
caerimoniis et constitutiunculis humanis aut etiam livore sepelirentur: 
tamen nec cuiquam unquam fuit auctor mutandae vitae, nec ipse quicquam 
huiusmodi molitus est, paratus omnia ferre potius quam ulli mortalium 
offendiculo esse, Pauli sui exemplum in hoc quoque referens. Nihil autem 
erat tam iniquum quod ille pacis servandae studio non summa cum alacritate 
perpeteretur.
 

 
Libros divinos, praesertim epistolas Pauli, sic edidicerat, ut nemo melius 
teneret ungues digitosque suos quam ille Pauli sui sermones. Dedisses 
initium ex quacunque parte, ille mox totam epistolam absque ullo lapsu 
fuisset prosecutus. Ambrosii pleraque tenebat memoriter. Vixque credibile 
est quantum item ex aliis orthodoxis veteribus memoria complecteretur. 
Praestitit hoc illi partim memoria natura felix, partim assidua meditatio.
 

 
Rogatus a me in familiari colloquio, quibus modis praepararet animum suum 
iturus ad contionandum, respondit se solitum in manus sumere Paulum, et in 
eius lectione tam diu commorari, donec sentiret incalescere pectus. Illic 
haerebat, addens igneas ad Deum preces, donec admoneretur esse tempus 
incipiendi. Non dividebat fere contiones suas; id quod vulgus ita facit, 
quasi secus facere non liceat; unde fit ut frequenter sit frigidissima 
distinctio. Quanquam omnis illa distinctionum cura frigus addit orationi, et 
artificii significationem praebens fidem elevat dicentis. At hic perpetuo 
quodam sermonis fluxu connectebat sacram Epistolam cum Evangelica lectione, 
ut auditor domum rediret et eruditior et inflammatior ad studium pietatis. 
Neque gesticulationibus ineptiebat nec vociferationibus tumultuabatur, sed 
totus apud se sic promebat verba, ut sentires ex ardenti ac simplici sed 
sobrio pectore proficisci: nec usquam immorabatur ad taedium usque, neque 
iactabat sese variis citationibus nominum, quemadmodum nunc e Scoto, Thoma, 
Durando, nunc ex iuris utriusque libris, nunc e philosophis, nunc e 
poetis centones frigidos consarcinat, quo populo nihil nescire 
videantur. Totus sermo quem promebat erat sacrae scripturae plenus, nec 
aliud ructare poterat. Amabat quod loquebatur.
 

 
Nonnunquam septies contionabatur uno die, nec unquam illi deerat sermonis 
eruditi copia, quoties de Christo loquendum erat. Quanquam tota illius vita 
nihil erat nisi sacra contio. Erat alacer minimeque tetricus in convivio: 
sed sic ut nullam unquam praeberet speciem levitatis aut ineptiae, luxus aut 
intemperantiae multo minus. Miscebat sermones eruditos, plerumque sacros, et 
ad pietatem facientes. Talia erant colloquia, si quis illum adibat; aut si 
quem ille visebat, aut si quo faciebat iter, habebat potentes amicos, qui 
illi in itinere mulum aliquoties aut equum subiciebant, quo commodius 
liceret confabulari; ibi promebat vir optimus exhilarato spiritu quae nullis 
gemmis poterant aestimari. Neminem ab se tristem dimittebat, immo neminem 
non dimittebat meliorem et ad pietatis amorem animatiorem.
 

 
Nihil erat in quo sentire posses illum ulli suo commodo servire; non ventri, 
non ambitioni, non avaritiae, non voluptati, non odio, non livori, non ullis 
malis affectibus erat obnoxius. Quicquid acciderat, agebat gratias Deo: nec 
aliud erat gaudium quam si quos inflammasset ad studium Evangelicae 
pietatis. Nec irritus fuit illius conatus. Complures tum viros tum feminas 
lucri fecerat Christo: qui quantum differrent ab hoc Christianorum vulgo, 
mors arguebat. Vidisses enim huius discipulos summa cum alacritate spiritus 
mori, et sub mortem vere cygneam canere cantionem, ea promentes quae pectus 
afflatum sacro numine testarentur: cum ceteri peractis caerimoniis et 
adhibitis sollemnibus illis protestationibus fidentes, diffidentes 
exhalarent animam. Testis est huius rei medicus eximius eius oppidi 
Ghisbertus ac pertinax verae pietatis cultor, qui plurimis utriusque 
scholae morientibus adfuit.
 

 
Pertraxerat aliquot et e sui gregis sodalibus, sed pauciores -- (quemadmodum 
et Christus apud suos non potuit multas virtutes facere)--; nam illis fere 
placent qui sua doctrina plurimum commeatus convehunt in culinam, potius 
quam qui plurimas animas asserunt Christo. Cum autem ab omnibus vitiis 
abhorrebat animus ille purissimus ac vere templum Christo dicatum, tum 
maxime a libidine, adeo ut odore talium gravissime offenderetur, tantum 
aberat ut turpiloquium ferre posset. In vitia vulgi nunquam odiose 
debacchabatur, neque quicquam adferebat e secretis confessionibus: sed ita 
depingebat honestatis imaginem, ut se quisque tacitus agnosceret. In 
consiliis dandis mira prudentia, mira integritas, mira dexteritas. Secretas 
confessiones non admodum volens audiebat, sed tamen in hoc quoque serviebat 
caritati: anxias ac subinde repetitas confessiones palam detestabatur.
 

 
Superstitioni ac caerimoniis minimum tribuebat, vescebatur cibis quibuslibet 
sobrie et cum gratiarum actione. Vestitus erat nihil ab aliis differens. 
Solebat nonnunquam et valetudinis causa suscipere iter aliquod, si quando 
senserat corpus humore degravari. Quodam igitur die, cum persolveret pensum 
precum matutinarum cum suo sodali, sensissetque stomachum fortassis ob 
pridianam inediam nauseantem, ingressus domum proximam, sumpsit cibi 
nonnihil, ac repetito itinere pergebat precari. Ibi cum sodalis illius 
putaret omnia repetenda ab initio, quod primae horae precibus nondum dictis 
sumpsisset cibum, ille alacer negavit quicquam esse admissum, immo Deo 
nonnihil fore lucri. 'Antehac' inquit 'languidi et segnes precabamur; nunc 
alacribus animis illi dicemus hymnos spirituales; et eiusmodi sacrificiis 
ille delectatur, quae ab hilari datore offeruntur.'
 

 
Ego cum id temporis diversarer apud Antonium a Bergis abbatem 
Bertinicum, nec nisi post meridiem illic pranderetur, neque meus stomachus 
ferret tam diutinam inediam (erat autem tempus quadragesimae ), praesertim 
cum totus essem in studiis, solebam ante prandium sorbitiuncula tepida 
fulcire stomachum, quo duraret in horam prandii. Hac de re cum illum 
consulerem num liceret, ille circumspecto sodali, quem tum habebat laicum, 
ne quid offenderetur: 'Immo' inquit 'peccares nisi faceres, et ob cibulum 
omitteres ista tua sacra studia, tuoque corpusculo faceres iniuriam.'
 

 
Cum Alexander Pontifex ex uno Iubilaeo fecisset duos, quo quaestus esset 
uberior, eiusque dispensationem Episcopus Tornacensis praesente pecunia 
suo periculo redimisset, summo studio adnitebantur commissarii, ne sortem 
perderet Episcopus, immo ut lucrum non poenitendum accederet. Hic in 
primis ad fabulae partes vocabantur ii qui in contionibus populo essent 
gratiosi. Noster sentiens id in scrinia conferri, quo sublevabantur ante 
pauperes, non improbabat quod offerebat Pontifex, nec probabat tamen. 
Ceterum illud improbabat, quod tenues fraudarentur solito subsidio: damnabat 
stultam eorum fiduciam qui nummo in scrinium coniecto putarent sese liberos 
a peccatis.
 

 
Tandem obtulerunt commissarii centum florenos ad structuram templi (nam id 
tum aedificabantur in eius monasterio), ut si nollet commendare venias 
pontificias, saltem ea taceret quae officerent. Ibi vir velut afflatu sacro 
percitus, 'Abite' inquit, 'hinc, Simoniaci, cum vestra pecunia. An eum me 
putatis qui ob pecuniam sim suppressurus Evangelicum veritatem? Ea si vestro 
quaestui obstat, mihi maior esse debet cura animarum quam vestri compendii.' 
Cessere tum vigori pectoris Evangelici homines male sibi conscii, sed 
interim praeter exspectationem summo diluculo affixa est excommunicatio; 
quae tamen a cive quodam detracta est priusquam multis innotesceret.
 

 
Ille nihil his minis territus, summa cum animi tranquillitate docebat 
populum et Christo sacrificabat: nec ullum metum prae se ferebat talis 
anathematis, quod ob Christum praedicatum intentaretur. Mox citatus est ad 
Episcopum Morinensem. Paruit Episcopo suo, venit uno sodali comitatus, 
nihil ipse de se sollicitus: sed tamen inscio illo cives equitum praesidia 
collocarant in itinere, ne per insidias interceptus in antrum aliquod 
coniiceretur. Quid enim non audet auri sacra fames? Episcopus obiecit 
articulos aliquot, quos ex illius collegerant contionibus: ille magno 
animo respondit et Episcopo satisfecit. Aliquanto post denuo vocatus est, 
obiecti sunt plures: ubi et ad hos responderat, rogabat cur non adessent 
accusatores, ut suo quoque periculo accusarent: se iam bis venisse honoris 
illius gratia quod episcopus esset, ceterum non venturum tertio, si simili 
modo vocaretur: esse sibi domi melius negotium. Ita suo ingenio relictus 
est, sive quia deerat ansa nocendi, sive quia timebant populi tumultum, in 
quo probitas illius habebat optimum quemque addictissimum: etiamsi ille tale 
nihil ambiebat.
 

 
Iamdudum rogabis, scio, quis huius viri fuerit exitus. Non solum displicuit 
commissariis, sed etiam suis fratribus aliquot, non quod non probarent 
vitam, sed quod ea melior esset quam ipsis expediebat. Totus inhiabat in 
lucrum animarum, ceterum ad instruendam culinam aut exstruendos parietes, ad 
illectandos dotatos adolescentes segnior erat quam illi vellent: etiamsi 
hoc quoque non neglegebat vir optimus, duntaxat si quid ad sublevandam 
necessitatem pertineret, verum non ut plerique praepostere curabat ista. 
Immo quendam etiam thynnum alienarat: is erat aulicus ac prorsus aulicis 
moribus, uxorem pro derelicta habens, quam habebat et claro genere natam et 
aliquot liberorum matrem. Hic cum omnibus tentatis, quo uxorem marito 
reconciliaret, nihil ageret, nec durus ille vel affinium respectu vel 
liberorum communium affectu vel sua ipsius conscientia flecteretur, reliquit 
hominem ceu deploratum. Is paulo post ex more petasonem aut armum suillum 
misit. Ceterum Ioannes (nam tum Guardianum agebat) mandarat ianitori ne 
quid reciperet nisi se vocato. Cum adesset munus, vocatus est: ibi famulis 
qui deferebant heri nomine, 'Referte' inquit 'onus vestrum unde attulistis: 
nos non recipimus munera diaboli.'
 

 
Itaque tametsi non ignorabant illius vitam ac doctrinam esse seminarium 
egregium Evangelicae pietatis, tamen quoniam non perinde conducebat 
proventui culinae, iussus est deponere Guardiani munus: quo nihil ille fecit 
lubentius, et suffectus est illi quidam quem ego novi, aliunde ascitus, homo 
non dicam qualis aut quam alteri dissimilis; in summa is mihi visus est cui 
nemo prudens cauletum suum vellet committere; sive hunc obtruserunt qui 
cupiebat abesse, sive is visus est ad rem magis idoneus. Porro cum ex eius 
convictu subolesceret unus atque alter, qui simili spiritu raperetur ad 
studium consulendi pietati Christianae potius quam ad augendum penus, 
relegarunt hominem Curtracum in monasteriolum virginum. Ibi quantum 
licuit, sui similis docens, consolans, adhortans, diem suum feliciter obiit, 
relictis aliquot libellis, quos e sacris auctoribus decerpserat Gallice; 
quos non dubito tales esse qualis erat hominis vita et oratio. Et tamen 
audio nunc a nonnullis damnari, qui putant esse ingens periculum si populus 

aliquid legat praeter ineptas fabulas historiarum. Vivit adhuc illius 
doctrinae scintilla in multorum pectoribus. Sic contemptim habitus est a 
suis vir ille singularis, qui si Paulo apostolo collega contigisset, nihil 
addubito quin illum suo Barnabae aut Timotheo fuerit antepositurus.
 

 
Habes vere gemmeum Vitrarium nostrum, ignotum mundo, celebrem et clarum in 
regno Christi. Nunc Coletum huic simillimum accipe. Alterum alteri 
depinxeram, et uterque alterius videndi desiderio flagrabat, atque hac 
gratia Vitrarius in Angliam traiecerat; ac mihi post narrabat Coletus apud 
se fuisse Minoritam quendam, cuius colloquio prudenti pioque mirum in modum 
fuisset delectatus, sed adhibitum alterum quendam eiusdem ordinis Stoicum, 
qui visus indigne ferre Christianum colloquium interruperit. Ac fortasse 
Coletus hoc nomine plus laudis meretur, quod nec indulgentia fortunae nec 
impetu naturae, longe alio trahentis, potuerit ab Evangelicae vitae studio 
depelli. Natus est enim e claris et opulentis parentibus, idque Londini. 
Siquidem pater bis in urbe sua praefecturam summam gessit, quam illi 
Maioritatem appellant. Mater quae adhuc superest, insigni probitate mulier, 
marito suo undecim filios peperit ac totidem filias. Quorum omnium natu 
maximus erat Coletus, ac proinde solus heres futurus iuxta leges 
Britannicas, etiamsi illi fuissent superstites: sed ex omnibus ille 
superfuit solus, cum illum nosse coepissem. Accesserat his fortunae commodis 
corpus elegans ac procerum.
 

 
Adolescens apud suos quicquid est scholasticae philosophiae, diligenter 
perdidicit, ac titulum assecutus est, qui septem liberalium artium 
scientiam profitetur. Quarum nulla erat in qua ille non esset gnaviter ac 
feliciter exercitatus: nam et libros Ciceronis avidissime devorarat, et 
Platonis Plotinique libros non oscitanter excusserat, nec ullam 
mathematices partem intactam reliquit. Post tanquam avidus bonarum rerum 
negotiator, adiit Galliam, mox Italiam. Ibi se totum evolvendis sacris 
auctoribus dedit, sed prius per omnia literarum genera magno studio 
peregrinatus, priscis illis potissimum delectabatur, Dionysio, Origine, 
Cypriano, Ambrosio, Hieronymo. Neque tamen non legit Scotum ac Thomam 
aliosque huius farinae, si quando locus postulabat. In utriusque iuris 
libris erat non indiligenter versatus. Denique nullus erat liber, historiam 
aut constitutiones continens maiorum, quem ille non evolverat. Habet gens 
Britannica qui hoc praestiterunt apud suos quod Dantes ac Petrarcha apud 
Italos. Et horum evolvendis scriptis linguam expolivit, iam tum se 
praeparans ad praeconium sermonis Evangelici.
 

 
Reversus ex Italia, mox relictis parentum aedibus Oxoniae maluit agere. 
Illic publice et gratis Paulinas epistolas omnes enarravit. Hic hominem 
nosse coepi, nam eodem tum me deus nescio quis adegerat; natus tum erat 
annos ferme triginta, me minor duobus aut tribus mensibus. In Theologica 
professione nullum omnino gradum nec assecutus erat nec ambierat: tamen 
nullus erat illic doctor vel Theologiae vel Iuris, nullus abbas aut 
alioqui dignitate praeditus, quin illum audiret, etiam allatis codicibus: 
sive hoc laudis debetur Coleti auctoritati, sive illorum studio, quos non 
puduerit senes a iuvene, doctores a non doctore discere: tametsi post ultro 
delatus est doctoris titulus, quem ille recepit magis ut illis gereret morem 
quam quod ambiret.
 

 
Ab his sacris laboribus, Regis Henrici, eius nominis septimi, favore 
Londinum est revocatus, ac Decanus apud divum Paulum factus, ut illius 
praeesset collegio cuius literas sic adamabat. Est autem dignitas eius 
nominis apud Anglos prima, tametsi sunt aliae proventu magis opimo. Hic vir 
optimus tanquam ad opus vocatus, non ad dignitatem, collegii sui collapsam 
disciplinam sarsit, et, quod erat illic novum, singulis diebus festis in suo 
templo contionari instituit, praeter contiones extraordinarias, quas nunc in 
regia, nunc aliis atque aliis locis habebat. Porro in suo templo non sumebat 
sibi carptim argumentum ex Evangelio aut ex epistolis Apostolicis, sed unum 
aliquod argumentum proponebat, quod diversis contionibus ad finem usque 
prosequebatur: puta Evangelium Matthaei, symbolum fidei, precationem 
Dominicam. Et habebat auditorium frequens, in quo plerosque primores suae 
civitatis et aulae regiae.
 

 
Mensam Decani, quae antea sub hospitalitatis titulo luxui servierat, 
contraxit ad frugalitatem. Nam cum et ante annos aliquot in totum 
abstinuisset a cena, caruit vespertinis convivis. Porro cum serius 
pranderet, etiam tum minus habuit multos: sed hoc pauciores, quod et 
frugalis esset apparatus, tametsi nitidus, et brevis accubitus, denique 
sermones qui non delectarent nisi doctos ac bonos. Consecrata mensa mox puer 
aliquis clara voce distincte pronuntiabat caput aliquod ex epistolis Pauli 
aut proverbiis Salomonis. Ex eo delectum locum ipse fere repetebat, ac 
sermonis occasionem sumebat, sciscitans ab eruditis aut ingeniosis etiam 
idiotis, quid hoc aut illud dictum sibi vellet. Atque ita sermonem 
temperabat, ut quanquam et pius et gravis, tamen nihil haberet taedii aut 
supercilii. Rursus sub convivii finem, cum iam utcunque satisfactum esset 
non voluptati sed necessitati, aliud argumentum iniecit: atque ita convivas 
dimisit et animo et corpore refectos, ut meliores discederent quam venerant, 
et stomachum minime cibis onustum referrent.
 

 
Impense delectabatur amicorum colloquiis, quae saepe differebat in multam 
noctem: sed omnis illius sermo aut de literis erat aut de Christo. Si grati 
confabulonis non erat copia (nec enim quibuslibet delectabatur), puer 
aliquis e sacris libris aliquid pronuntiabat. Me nonnunquam et 
peregrinationis comitem ascivit, nihil erat illic eo festivius: sed semper 
libellus erat itineris comes, nec alii sermones quam de Christo. Impatiens 
erat omnium sordium, adeo ut nec sermonem ferret soloecum ac barbarie 
spurcum. Quicquid erat domesticae supellectilis, quicquid apparatus in 
cibis, quicquid in vestibus, quicquid in libris, nitidum esse volebat, de 
magnificentia non laborabat. Non nisi pullis vestibus utebatur, cum illic 
vulgo sacerdotes ac theologi vestiantur purpura. Summa vestis semper erat 
lanea ac simplex; si frigus hoc postulabat, interulis pelliciis se 
muniebat.
 

 
Quicquid e sacerdotiis redibat, id in usus domesticos oeconomo suo 
dispensandum reliquit: quod erat patrimonii (erat autem amplissimum) ipse in 
pios usus distribuebat. Nam patre defuncto, cum ingentem pecuniae vim 
accepisset ex hereditate, ne servata gigneret in eo aliquid morbi, novam 
scholam exstruxit in coemeterio Sancti Pauli, puero Iesu sacram, opere 
magnifico. Adiecit aedes magnificas, in quibus agerent duo ludi magistri, 
quibus amplum salarium designavit, quo gratuito docerent, sed sic uti schola 
non capiat nisi certum numerum. Eam distinxit in partes quatuor. Primus 
ingressus habet ceu catechumenos. Nullus autem admittitur nisi qui iam 
norit et legere et scribere. Secunda pars habet eos quos hypodidascalus 
instituit. Tertia quos superior erudit. Alteram ab altera dirimit velum 
quoddam quod adducitur ac diducitur cum libet. Supra cathedram praeceptoris 
sedet puer Iesus singulari opere, docentis gestu, quem totus grex adiens 
scholam ac relinquens hymno salutat. Et imminet Patris facies dicentis 
'Ipsum audite': nam haec verba me auctore ascripsit. In postremo sacellum 
est, in quo licet rem divinam facere. Tota schola nullos habet angulos aut 
secessus, adeo ut nec solarium sit ullum aut cubiculum. Pueris singulis suus 
locus in gradibus paulatim ascendentibus, distinctis spatiis. Quaeque 
classis habet sedecim, et qui in sua classe praecellit, sellulam habet 
ceteris paululo eminentiorem. Nec quosvis admittunt temere, sed delectus fit 
indolis et ingeniorum.
 

 
Vidit illud vir perspicacissimus, in hoc esse praecipuam reipublicae spem, 
si prima aetas bonis rationibus institueretur. Ea res cum constet immensa 
pecunia, tamen nullum in huius consortium admisit. Quidam legerat in eam 
structuram centum libras monetae Britannicae: ubi sensit Coletus hac gratia 
sibi nescio quid iuris vindicare laicos, permissu episcopi sui eam pecuniam 
contulit in sacras vestes templi. Reditibus totique negotio praefecit non 
sacerdotes, non episcopum aut capitulum, ut vocant, non magnates: sed 
cives aliquot coniugatos, probatae famae. Roganti causam ait nihil quidem 
esse certi in rebus humanis, sed tamen in his se minimum invenire 
corruptelae.
 

 
Atque ut hoc opus nemo non probavit, ita multi demirabantur cur 
magnificentissimas aedes exstrueret intra pomeria monasterii Carthusiensium, 
quod non procul abest a regia quae dicitur Richemonda. Aiebat se parare 
sedem illam suae senectuti, cum iam impar laboribus aut morbo fractus 
cogeretur se submovere ab hominum consortio. Illic erat animus philosophari 
cum duobus aut tribus amiculis eximiis, inter quos me solitus est numerare; 
sed mors antevertit. Nam cum ante paucos annos correptus esset sudore 
pestilenti, qui morbus peculiariter infestat Britanniam, et ab eodem tertio 
repetitus, utcunque tamen revixit; sed ex morbi reliquiis contracta est 
viscerum tabes, qua periit. Sepultus est ad australe chori latus in suo 
templo humili sepulchro, quod in eum usum iam ante annos aliquot delegerat, 
inscriptione addita 'IOAN. COL.'
 

 
Finem faciam, mi Iona, si pauca commemoraro primum de ipsius natura, deinde 
de opinionibus paradoxis, postremo de procellis quibus explorata est 
hominis ingenua pietas. Cuius minimam portionem debebat naturae suae; 
siquidem animo praeditus erat insigniter excelso et omnis iniuriae 
impatientissimo, ad luxum ac somnum mire propensus, ad iocos ac facetias 
supra modum proclivis. Haec ipse mihi fassus est, nec omnino tutus a morbo 
philargyriae. Adversus haec ita pugnavit philosophia sacrisque studiis, 
vigiliis, ieiuniis, ac precibus, ut totum vitae cursum ab huius seculi 
inquinamentis purum peregerit. Opes in pios usus dissipavit. Adversus 
animi celsitudinem ratione pugnavit, adeo ut a puero quoque moneri se 
pateretur. Somnum ac luxum abstinentia cenae perpetua, iugi sobrietate, 
indefessis laboribus studiorum sanctisque colloquiis profligavit: et tamen 
si quando sese obtulisset occasio vel iocandi apud facetos vel colloquendi 
cum feminis vel accumbendi in opiparis conviviis, vidisses aliqua naturae 
vestigia. Et ob id fere a laicorum consuetudine abstinuit, sed praecipue a 
conviviis: ad quae si quando cogebatur, me aut mei similem adhibebat, quo 
Latinis fabulis declinaret profana colloquia. Atque interim sumpto ex uno 
tantum genere cibi pusillo, uno aut altero cerevisiae haustu contentus 
erat, a vino temperans, quo tamen delectabatur eleganti, sed temperatissime 
utens. Ita se sibi semper habens suspectum, cavebat ab omnibus quibus esse 
posset offendiculo cuiquam; nec enim ignorabat omnium oculos in se 
coniectos.
 

 
Nunquam vidi ingenium felicius, atque ob id similibus ingeniis unice 
delectabatur: sed ad haec se malebat demittere quae praepararent ad 
immortalitatem vitae futurae. Nulla in re non philosophabatur, si quando se 
laxabat fabulis amoenioribus. In pueris ac puellis delectabat naturae 
puritas ac simplicitas, ad cuius imitationem suos vocat Christus, angelis 
eos solitus comparare.
 

 
Iam ut alteram exsolvam partem, opinionibus a vulgo multum dissidebat, sed 
mira prudentia hac in re sese attemperabat aliis, ne quos offenderet, aut ne 
quid labis in famam contraheret; non ignarus quam iniqua sint hominum 
iudicia, quamque prona in malum credulitas, quantoque facilius sit maledicis 
linguis contaminare famam hominis quam benedicis sarcire. Inter amicos ac 
doctos liberrime profitebatur quid sentiret. Scotistas, quibus hominum 
vulgus ceu peculiare tribuit acumen, aiebat sibi videri stupidos et hebetes 
et quidvis potius quam ingeniosos; nam argutari circa alienas sententias ac 
verba, nunc hoc arrodere, nunc illud, et omnia minutatim dissecare, ingenii 
esse sterilis et inopis. Thomae tamen, nescio qua de causa iniquior erat 
quam Scoto. Etenim cum hunc apud illum aliquando laudarem ut inter 
recentiores non aspernandum, quod et sacras literas et auctores veteres 
videretur evolvisse (cuius rei suspicionem mihi fecerat Catena quae vocatur 
Aurea) et aliquid haberet in scriptis affectuum, semel atque iterum 
dissimulavit obticescens. Verum ubi rursus in alio colloquio inculcarem 
eadem vehementius, obtuitus est me, velut observans serione haec dicerem 
necne; cum animadverteret me ex animo loqui, tanquam afflatus spiritu 
quodam, 'Quid tu' inquit, 'mihi praedicas istum, qui nisi habuisset multum 
arrogantiae, non tanta temeritate tantoque supercilio definisset omnia? et 
nisi habuisset aliquid spiritus mundani, non ita totam Christi doctrinam sua 
profana philosophia contaminasset.' Admiratus sum hominis impetum, coepique 
diligentius eius viri scripta evolvere. Quid verbis est opus? omnino 
decessit aliquid meae de illo existimationi.
 

 
Cum nemo magis faveret Christianae pietati, tamen erga monasteria, quae nunc 
falso nomine pleraque sic vocantur, minimum habebat affectus; eisque aut 
nihil aut quam minimum largiebatur, ac ne moriens quidem aliquid illis 
decidit: non quod invisos haberet ordines, sed quod homines suae 
professioni non respondebant. Nam ipsi in votis erat se prorsus ab hoc mundo 
extricare, sicubi repperisset sodalitium vere coniuratum in vitam 
Evangelicam. Atque id negotii mihi delegarat Italiam adituro, narrans sese 
apud Italos comperisse quosdam monachos vere prudentes ac pios. Nec enim 
ille iudicabat esse religionem quam vulgus iudicat, cum sit aliquoties 
ingenii penuria. Laudabat et Germanos aliquot, apud quos residerent 
etiamnum priscae religionis vestigia. Dictitare solebat se nusquam reperire 
minus corruptos mores quam inter coniugatos, quod hos affectus naturae, cura 
liberorum ac res familiaris ita veluti cancellis quibusdam distringerent, ut 
non possent in omne flagitii genus prolabi.
 

 
Nulli mortalium generi erat infensior quam episcopis qui pro pastoribus 
lupos agerent; nec ullos magis exsecrabatur, quod cultu sacro, caerimoniis, 
benedictionibus ac veniolis sese venditarent populo, cum toto pectore 
servirent mundo, hoc est gloriae et quaestui. E Dionysio ceterisque priscis 
theologis quaedam hauserat, quibus non ita favebat, ut usquam contenderet 
adversus decreta ecclesiastica, sed tamen ut minus esset iniquus iis qui non 
probarent sic passim in templis adorari imagines pictas, ligneas, saxeas, 
aereas, aureas, argenteas: item iis qui dubitarent an sacerdos insigniter ac 
palam improbus conficeret aliquid sacramentali functione; haudquaquam favens 
istorum errori, sed indignans iis qui vita palam et undique contaminata 
praeberent causam huiusmodi suspicionis.
 

 
Collegia quae multo magnificoque sumptu sunt apud Anglos instituta, 
dicebat officere bonis studiis, nec aliud esse quam invitabula otiosorum: 
neque scholis publicis perinde multum tribuebat, quod ambitio profitendi 
et quaestus omnia vitians corrumperet sinceritatem omnium disciplinarum.
 

 
Ut confessionem secretam vehementer probabat, negans se ulla ex re capere 
tantundem consolationis ac boni spiritus, ita anxiam ac subinde repetitam 
vehementer damnabat. Cum apud Anglos mos sit ut sacerdotes fere cotidie 
faciant rem divinam, ille tamen contentus erat diebus Dominicis ac festis 
sacrificare, aut certe pauculis diebus extra hos: sive quod sacris studiis, 
quibus se parabat ad contionandum, et ecclesiae suae negotiis distineretur; 
sive quod comperiret se maiore cum affectu sacrificare si id ex intervallo 
faceret. Haudquaquam tamen improbabat illorum institutum, quibus placeret 
cotidie adire mensam Dominicam.
 

 
Cum esset ipse doctissimus, tamen anxiam hanc et laboriosam sapientiam non 
probabat, quae ex omnium disciplinarum cognitione et ex omnium auctorum 
lectione velut ansis omnibus absolvitur: dictitans ita deteri nativam 
illam ingenii sanitatem et sinceritatem, hominesque reddi minus sanos et ad 
Christianam innocentiam puramque ac simplicem caritatem minus idoneos. 
Plurimum tribuebat epistolis apostolicis, sed ita suspiciebat admirabilem 
illam Christi maiestatem, ut ad hanc quodammodo sordescerent apostolorum 
scripta. Omnia fere Christi dicta miro ingenio revocarat ad terniones, 
unde et librum instituerat scribere. Quod sacerdotes etiam occupati cotidie 
tam prolixas preces exhaurire cogerentur, etiam domi atque in itinere, 
vehementer admirabatur; cultum autem ecclesiasticum magnifice fieri valde 
probabat.
 

 
Innumera sunt hodie in publicis scholis receptissima a quibus ille plurimum 
dissentiebat, de quibus inter amiculos solebat aliquando conferre; apud 
alios dissimulabat, ne geminum caperet incommodum, ut et nihil proficeret 
nisi in peius, et existimationis suae iacturam faceret. Nullus erat liber 
tam haereticus quem ille non attente evolveret, dicens se plus aliquotiens 
ex illis capere fructus quam ex horum libris qui sic omnia definiunt, ut 
frequenter adulentur coryphaeis, nonnunquam et sibi ipsis. Recte loquendi 
copiam non ferebat peti e praeceptionibus grammaticorum, quas asseverabat 
officere ad bene dicendum, nec id contingere nisi evolvendis optimis 
auctoribus; sed huius opinionis ipse poenas dedit. Cum enim esset et natura 
et eruditione facundus, ac dicenti mira suppeteret orationis ubertas, tamen 
scribens subinde labebatur in his quae solent notare critici. Atque hac, ni 
fallor, gratia a libris scribendis abstinebat, atque utinam non 
abstinuisset: nam huius viri cogitationes quacunque etiam lingua proditas 
optarim.
 

 
Iam ne quid defuisse putetur absolutae Coleti pietati, tempestates quibus 
agitatus est accipe. Nunquam illi bene convenerat cum suo Episcopo, de 
cuius moribus ne quid dicam, superstitiosus atque invictus erat Scotista, et 
hoc nomine sibi semideus videbatur: quo quidem ex genere cum aliquot noverim 
quos nolim improbos appellare, nullum tamen adhuc vidi quem mea quidem 
sententia possis vere pureque dicere Christianum. Nec admodum gratus erat 
plerisque sui collegii, quod tenacior esset disciplinae regularis, ac 
subinde quiritabantur se pro monachis haberi; quanquam hoc collegium olim 
fuit, et in vetustis syngraphis vocatur orientale monasterium. *
 

 
Sed cum iam odium senis Episcopi -- erat enim non minor annis octoginta -- 
atrocius esset quam ut premi posset, ascitis duobus episcopis aeque cordatis 
nec minus virulentis, incipit Coleto negotium facessere, non alio telo quam 
quo solent isti, si quando cui exitium moliuntur. Defert eum apud 
archiepiscopum Cantuariensem, articulis aliquot notatis, quos ex illius 
contionibus decerpserat. Quorum unus erat quod docuisset non adorandas 
imagines: alter quod sustulisset a Paulo laudatam hospitalitatem, qui 
enarrans illud ex Evangelio, 'Pasce, pasce, pasce oves meas,' cum in 
prioribus duobus cum reliquis interpretibus consentiret, pasce exemplis 
vitae, pasce sermone doctrinae, in tertio dissensisset, negans convenire ut 
apostoli, qui tum erant pauperes, iuberentur oves suas pascere subsidio 
temporali, et huius loco aliud quiddam substituisset: tertium, quod cum in 
contione dixisset quosdam de charta contionari (id quod multi frigide 
faciunt in Anglia), oblique taxasset Episcopum, qui ob senium solitus sit 
facere. Archiepiscopus, cui Coleti dotes erant egregie cognitae, patrocinium 
innocentis suscepit, e iudice factus patronus, cum ipse Coletus ad haec 
aliaque stultiora respondere dedignaretur.
 

 
Non conquievit tamen senis odium. Tentavit aulam regiam in Coletum 
concitare, atque in primis Regem ipsum, iam aliud telum nactus, quod publice 
dixisset in contione pacem iniquam praeferendam bello aequissimo. Id enim 
temporis adornabantur bellum in Gallos, et huius fabulae non minimam 
partem Minoritae duo agebant; quorum alter fax belli mitram meruit, alter 
bonis lateribus vociferabatur in contionibus in poetas: sic enim 
designabat Coletum, cum is a poeticis numeris esset alienissimus, alioqui 
non imperitus musices. Hic rex, egregius iuvenis, dedit evidens specimen 
ingenii sui regno dignissimi, privatim hortans Coletum, pergeret sua 
doctrina libere succurrere moribus eius seculi corruptissimis, neque 
subduceret lucem suam temporibus tenebricosissimis: se non ignorare quid in 
illum stimularet episcopos illos, neque nescire quantum ipse fructus 
attulisset genti Britannicae sua vita sacraque doctrina. Addebat sese sic 
cohibiturum illorum conatus, ut aliis liqueret non impune fore si qui 
Coletum impeterent. Hic Coletus egit quidem gratias pro animo regio, ceterum 
quod obtulit deprecatus est, negans se velle ut cuiquam peius esset sua 
causa; se potius cessurum munus quod gerebat.
 

 
Sed aliquanto post data est illis ansa ut sperarent iam posse confici 
Coletum. A Pascha parabatur expeditio in Gallos. In die Parasceves 
Coletus apud Regem et aulicos mire contionatus est de victoria Christi, 
adhortans Christianos omnes ut sub Regis sui vexillo militarent ac 
vincerent. Etenim qui odio, qui ambitione mali pugnarent cum malis seque 
vicissim trucidarent, non sub Christi sed sub diaboli signis militare: 
simulque ostendit quam res esset ardua Christianam obire mortem, quam pauci 
bellum susciperent non odio aut cupiditate vitiati: quam vix consisteret 
eundem habere fraternam caritatem, sine qua nemo visurus esset Deum, et 
ferrum in fratris viscera demergere. Addidit, ut Christum Principem suum 
imitarentur potius quam Iulios et Alexandros. Multaque alia tum declamavit 
in hanc sententiam sic ut Rex nonnihil metueret ne haec contio adimeret 
animos militibus quos educebat. Huc velut ad bubonem omnes convolant mali, 
sperantes fore ut Regis animus iam in illum posset exacerbari. Accersitus 
est Coletus iussu Regis. Venit, pransus est in monasterio Franciscanorum 
quod adhaeret regiae Grienwikensi. Rex ubi sensit, descendit in hortum 
monasterii, et Coleto prodeunte dimisit suos omnes. Ubi solus esset cum 
solo, iussit ut tecto capite familiariter colloqueretur, atque ita exorsus 
est iuvenis humanissimus: 'Ne quid temere suspiceris, Decane. Non huc 
accersivi te, quo turbem tuos sanctissimos labores, quibus unice faveo, sed 
ut exonerem conscientiam meam scrupulis aliquot, tuoque consilio rectius 
satisfaciam officio meo.' Verum ne totum colloquium repetam (quod fere 
sesquihoram productum est), interim in aula ferociebat Bricotus, 
existimans periclitari Coletum cum per omnia conveniret illi cum Regi; nisi 
quod Rex optabat, ut quod Coletus vere dixisset, diceret aliquando 
explanatius ob rudes milites, qui secus interpretarentur quam ipse dixisset, 
videlicet Christianis nullum esse bellum iustum. Coletus pro sua prudentia 
proque singulari animi moderatione non solum animo regio satisfecit, verum 
etiam auxit gratiam pristinam. Ubi reditum est in regiam, Rex dimissurus 
Coletum allato poculo praebibit, et complexus hominem humanissime omniaque 
pollicitus quae sint ab amantissimo Rege exspectanda, dimisit. Iam aulica 
turba circumstans exspectabat exitum eius colloquii. Ibi Rex omnibus 
audientibus 'Suus' inquit 'cuique doctor esto, et suo quisque faveat. Hic 
est doctor meus'. Ita discesserunt quidam lupi, quod aiunt, hiantes, et 
praecipue Bricotus; nec ab eo die quisquam est ausus impetere Coletum.
 

 
Habes, Iodoce, duos quos aetas nostra tulit, mea sententia vere sincereque 
Christianos, non tam depictos quam delineatos, quantum passa est 
epistolaris angustia. Tuum erit ex utroque decerpere quod tibi videbitur ad 
veram pietatem maxime conducere. Iam si quaeres utrum alteri praeferam, mihi 
videntur pari laude digni, cum dissimili fuerint conditione. Siquidem ut 
magnum erat Coletum in ea fortuna constanter secutum esse, non quo vocabat 
natura, sed quo Christus; ita speciosior est laus Vitrarii, quod in eo 
genere vitae tantum obtinuerit ac praestiterit spiritus Evangelici: 
perinde quasi piscis in palude vivens nihil trahat de sapore palustri. Sed 
in Coleto quaedam erant quae testarentur illum hominem esse; in Vitrario 
nihil unquam vidi quod ullo pacto saperet affectum humanum. Quod si me 
audies, Iona, non dubitabis hos duos divorum ascribere catalogo; etiamsi 
nullus unquam Pontifex eos referat in canonem. *
 

 
Felices animae, quibus ego multum debeo, vestris precibus adiuvate luctantem 
adhuc in huius vitae malis Erasmum, ut in vestrum contubernium remigrem, 
nusquam postea divellendus.
 

 
Vale, mi Iona. Bene habet si tuo desiderio feci satis; nam argumento scio 
nequaquam esse satisfactum.
 

 
Ex rure Andrelaco. Id. Iun. Anno M.D.XXI.
 

 

 
 XXV . Colet and His Kinsman 
 

 
Solebam illi canere fabulam de Ioanne Coleto, viro perenni hominum memoria 
digno. Pessime illi conveniebat cum patruo, viro admodum sene ac praefractis 
moribus. Lis erat non de lana caprina, nec de asini, quod aiunt, umbra, 
sed de magna summa pecuniarum, ob quantam vel filius bellum indiceret patri. 
Coletus pransurus apud reverendissimum praesulem Guilhelmum archiepiscopum 
Cantuariensem iunxit me sibi in cymba. Interea legebat ex Enchiridio meo 
remedium iracundiae, nec tamen indicabat cur ea legeret. Accubitus ordo 
forte sic dabat ut Coletus sederet e regione patrui, vultu subtristi, nec 
loquens nec prandens. Archiepiscopi vero rara quaedam est hac in re 
dexteritas, ut curet ne quis parum hilaris sit in convivio, sermones ad 
omnium affectus attemperans. Per eum itaque iniectus est sermo de collatione 
aetatum. Hinc orta est inter mutos confabulatio. Denique patruus senum more 
gloriari coepit, quod tantus natu tantopere polleret viribus. A prandio 
nescio quid seorsum agitatum est inter illos. Ubi Coletus mecum repetierat 
cymbam, 'Video,' inquit, 'Erasme, te felicem esse.' Ego admirabar cur 
hominem infelicissimum diceret felicem. Ibi denarravit quam atroci animo 
fuerit in patruum, adeo ut propemodum statuisset omnibus Christiane 
modestiae repagulis refractis et cognationis affectu contempto manifestum 
bellum suscipere cum patruo: eaque gratia cepisse meum Enchiridion in manus, 
ut iracundiae remedium quaereret, et profuisse. Mox ex ea qualicunque 
confabulatione quae orta est in prandio, utrinque diluta est amarulentia, 
sic ut mox Archiepiscopo sequestro facile res omnis inter eos composita est.
 

 

 
 XXVI . Thomas More 
 

 
  (Erasmus Roterodamus Clarissimo Equiti Ulricho Hutteno S.D.)
 

 
Quod Thomae Mori ingenium sic deamas ac paene dixerim deperis, nimirum 
scriptis illius inflammatus, quibus, ut vere scribis, nihil esse potest 
neque doctius neque festivius, istuc, mihi crede, clarissime Huttene, tibi 
cum multis commune est, cum Moro mutuum etiam. Nam is vicissim adeo 
scriptorum tuorum genio delectatur, ut ipse tibi propemodum invideam. Haec 
videlicet est illa Platonis omnium maxime amabilis sapientia, quae longe 
flagrantiores amores excitat inter mortales quam ullae quamlibet admirabiles 
corporum formae. Non cernitur illa quidem oculis corporeis, sed et animo sui 
sunt oculi; per hos fit aliquoties ut ardentissima caritate conglutinentur, 
inter quos nec colloquium nec mutuus conspectus intercessit. Et quemadmodum 
vulgo fit ut incertis de causis alia forma alios rapiat, ita videtur et 
ingeniorum esse tacita quaedam cognatio, quae facit ut certis ingeniis 
impense delectemur, ceteris non item.
 

 
Ceterum quod a me flagitas, ut tibi totum Morum velut in tabula depingam, 
utinam tam absolute praestare queam quam tu vehementer cupis; nam mihi 
quoque non iniucundum fuerit interim in amici multo omnium suavissimi 
contemplatione versari. Sed primum non cuiusvis est omnes Mori dotes 
perspexisse. Deinde haud scio an ille laturus sit a quolibet artifice 
depingi sese. Nec enim arbitror levioris esse operae Morum effingere quam 
Alexandrum magnum aut Achillem, nec illi quam hic noster immortalitate 
digniores erant. Tale argumentum prorsus Apellis cuiuspiam manum 
desiderat: at vereor ne ipse Fulvii Rutubaeque similior sim quam Apellis. 
Experiar tamen tibi totius hominis simulacrum delineare verius quam 
exprimere, quantum ex diutina domesticaque consuetudine vel animadvertere 
licuit vel meminisse. Quod si quando fiet ut vos aliqua legatio committat, 
tum demum intelleges quam non probum artificem ad hoc negotii delegeris, 
vereorque plane ne me aut invidentiae incuses aut caecutientiae, qui ex 
tam multis bonis tam pauca vel viderim lippus vel commemorare voluerim 
invidus.
 

 
Atque ut ab ea parte exordiar qua tibi Morus est ignotissimus, statura 
modoque corporis est infra proceritatem, supra tamen notabilem humilitatem. 
Verum omnium membrorum tanta est symmetria, ut nihil hic omnino desideres. 
Cute corporis candida facies magis ad candorem vergit quam ad pallorem; 
quanquam a rubore procul abest, nisi quod tenuis admodum rubor ubique 
sublucet. Capilli subnigro flavore, sive mavis, sufflavo nigrore, 
barba rarior. Oculi subcaesii, maculis quibusdam interspersi; quae species 
ingenium arguere solet felicissimum, apud Britannos etiam amabilis habetur, 
cum nostri nigrore magis capiantur. Negant ullum oculorum genus minus 
infestari vitiis. Vultus ingenio respondet, gratam et amicam festivitatem 
semper prae se ferens, ac nonnihil ad ridentis habitum compositus; atque ut 
ingenue dicam, appositior ad iucunditatem quam ad gravitatem aut dignitatem, 
etiamsi longissime abest ab ineptia scurrilitateque. Dexter humerus paulo 
videtur eminentior laevo, praesertim cum incedit; id quod illi non accidit 
natura sed assuetudine, qualia permulta nobis solent adhaerere. In reliquo 
corpore nihil est quod offendat. Manus tantum subrusticae sunt; ita 
duntaxat, si ad reliquam corporis speciem conferantur. Ipse omnium quae ad 
corporis cultum attinet semper a puero neglegentissimus fuit, adeo ut nec 
illa magnopere curare sit solitus quae sola viris esse curanda docet 
Ovidius. Formae venustas quae fuerit adolescenti nunc etiam licet e culmo 
conicere: quanquam ipse novi hominem non maiorem annis viginti tribus; nam 
nunc vix excessit quadragesimum.
 

 
Valetudo prospera magis quam robusta, sed tamen quae quantislibet laboribus 
sufficiat honesto cive dignis, nullis aut certe paucissimis morbis obnoxia: 
spes est vivacem fore, quando patrem habet admodum natu grandem, sed mire 
virenti vegetaque senectute. Neminem adhuc vidi minus morosum in delectu 
ciborum. Ad iuvenilem usque aetatem aquae potu delectatus est; id illi 
patrium fuit. Verum in hac re ne cui molestus esset, fallebat convivas e 
stanneo poculo cervisiam bibens, eamque aquae proximam, frequenter aquam 
meram. Vinum, quoniam illic mos est ad idem poculum vicissim invitare 
sese, summo ore nonnunquam libabat, ne prorsus abhorrere videretur, simul ut 
ipse communibus rebus assuesceret. Carnibus bubulis, salsamentis, pane 
secundario ac vehementer fermentato libentius vescebatur quam his cibis 
quos vulgus habet in deliciis; alioqui neutiquam abhorrens ab omnibus quae 
voluptatem innoxiam adferunt etiam corpori. Lactariorum et eorum foetuum 
qui nascuntur in arboribus semper fuit appetentior; esum ovorum in 
deliciis habet. Vox neque grandis est nec admodum exilis, sed quae facile 
penetret aures, nihil habens canorum ac molle, sed plane loquentis est: nam 
ad musicam vocalem a natura non videtur esse compositus, etiam si delectatur 
omni musices genere. Lingua mire explanata articulataque, nihil habens nec 
praeceps nec haesitans. Cultu simplici delectatur, nec sericis purpurave aut 
catenis aureis utitur, nisi cum integrum non est ponere. Dictu mirum quam 
neglegens sit caerimoniarum, quibus hominum vulgus aestimat morum 
civilitatem. Has ut a nemine exigit, ita aliis non anxie praestat nec in 
congressibus nec in conviviis; licet harum non sit ignarus, si lubeat uti. 
Sed muliebre putat viroque indignum eiusmodi ineptiis bonam temporis partem 
absumere.
 

 
Ab aula principumque familiaritate olim fuit alienior, quod illi semper 
peculiariter invisa fuerit tyrannis, quemadmodum aequalitas gratissima. Vix 
autem reperies ullam aulam tam modestam quae non multum habeat strepitus 
atque ambitionis, multum fuci, multum luxus, quaeque prorsus absit ab omni 
specie tyrannidis. Quin nec in Henrici octavi aulam pertrahi potuit nisi 
multo negotio, cum hoc principe nec optari quicquam possit civilius ac 
modestius. Natura libertatis atque otii est avidior; sed quemadmodum otio 
cum datur lubens utitur, ita quoties poscit res, nemo vigilantior aut 
patientior. Ad amicitiam natus factusque videtur, cuius et sincerissimus est 
cultor et longe tenacissimus est. Nec ille metuit multorum amicitiam ab 
Hesiodo parum laudatam. Nulli non patet ad necessitudinis foedus. 
Nequaquam morosus in deligendo, commodissimus in alendo, constantissimus in 
retinendo. Si forte incidit in quempiam cuius vitiis mederi non possit, hunc 
per occasionem dimittit, dissuens amicitiam, non abrumpens. Quos sinceros 
reperit, et ad ingenium suum appositos, horum consuetudine fabulisque sic 
delectatur, ut his in rebus praecipuam vitae voluptatem ponere videatur. Nam 
a pila, alea, chartis, ceterisque lusibus quibus procerum vulgus temporis 
taedium solet fallere, prorsus abhorret. Porro ut propriarum rerum est 
neglegentior, ita nemo diligentior in curandis amicorum negotiis. Quid 
multis? Si quis absolutum verae amicitiae requirat exemplar, a nemine 
rectius petierit quam a Moro.
 

 
In convictu tam rara comitas ac morum suavitas, ut nemo tam tristi sit 
ingenio quem non exhilaret: nulla res tam atrox cuius taedium non discutiat. 
Iam inde a puero sic iocis est delectatus, ut ad hos natus videri possit, 
sed in his nec ad scurrilitatem usque progressus est, nec mordacitatem 
unquam amavit. Adolescens comoediolas et scripsit et egit. Si quod dictum 
erat salsius etiam in ipsum tortum, tamen amabat; usque adeo gaudet salibus 
argutis et ingenium redolentibus: unde et epigrammatis lusit iuvenis, et 
Luciano cum primis est delectatus, quin et mihi ut Morias Encomium 
scriberem, hoc est ut camelus saltarem, fuit auctor.
 

 
Nihil autem in rebus humanis obvium est unde ille non venetur voluptatem, 
etiam in rebus maxime seriis. Si cum eruditis et cordatis res est, 
delectatur ingenio; si cum indoctis ac stultis, fruitur illorum stultitia. 
Nec offenditur morionibus, mira dexteritate ad omnium affectus sese 
accommodans. Cum mulieribus fere atque etiam cum uxore non nisi lusus 
iocosque tractat. Diceres alterum quendam esse Democritum, aut potius 
Pythagoricum illum philosophum, qui vacuus animo per mercatum obambulans 
contemplatur tumultus vendentium atque ementium. Nemo minus ducitur vulgi 
iudicio, sed rursus nemo minus abest a sensu communi.
 

 
Praecipua illi voluptas est spectare formas, ingenia et affectus diversorum 
animantium. Proinde nullum fere genus est avium quod domi non alat, et si 
quod aliud animal vulgo rarum, veluti simia, vulpes, viverra, mustela, et 
his consimilia. Ad haec si quid exoticum aut alioqui spectandum occurrit, 
avidissime mercari solet; atque his rebus undique domum habet instructam, ut 
nusquam non sit obvium quod oculos ingredientium demoretur; ac toties sibi 
renovat voluptatem, quoties alios conspicit oblectari.
 

 
Bonas literas a primis annis hauserat. Iuvenis ad Graecas literas atque 
philosophiae studium sese applicuit, adeo non opitulante patre viro alioqui 
prudenti proboque, ut ea conantem omni subsidio destitueret, ac paene pro 
abdicato haberet, quod a patriis studiis desciscere videretur: nam is 
Britannicarum legum peritiam profitetur. Quae professio, ut est a veris 
literis alienissima, ita apud Britannos cum primis habentur magni clarique, 
qui in hoc genere sibi pararunt auctoritatem. Nec temere apud illos alia via 
ad rem ac gloriam parandam magis idonea; siquidem pleramque nobilitatem 
illius insulae peperit hoc studiorum genus. In eo negant quenquam absolvi 
posse, nisi plurimos annos insudarit. Ab hoc igitur cum non iniuria 
abhorreret adolescentis ingenium melioribus rebus natum, tamen post 
degustatas scholasticas disciplinas sic in hoc versatus est ut neque 
consulerent quenquam libentius litigatores, neque quaestum uberiorem faceret 
quisquam eorum qui nihil aliud agebant. Tanta erat vis ac celeritas ingenii.
 

 
Quin et evolvendis orthodoxorum voluminibus non segnem operam impendit. 
Augustini libros De civitate Dei publice professus est adhuc paene 
adolescens auditorio frequenti, nec puduit nec poenituit sacerdotes ac senes 
a iuvene profano sacra discere. Interim et ad pietatis studium totum animum 
appulit, vigiliis, ieiuniis, precationibus aliisque consimilibus 
progymnasmatis sacerdotium meditans. Qua quidem in re non paulo plus ille 
sapiebat, quam plerique isti, qui temere ad tam arduam professionem ingerunt 
sese, nullo prius sui periculo.
 

 
Tamen virginem duxit admodum puellam, claro genere natam, rudem adhuc, 
utpote ruri inter parentes ac sorores semper habitam, quo magis illi liceret 
illam ad suos mores fingere. Hanc et literis instituendam curavit et omni 
musices genere doctam reddidit, planeque talem paene finxerat; quicum 
libuisset universam aetatem exigere, ni mors praematura puellam sustulisset 
e medio, sed enixam liberos aliquot, quorum adhuc supersunt puellae tres, 
Margareta, Aloysia, Cecilia, puer unus Ioannes. Neque diu caelebs vivere 
sustinuit, licet alio vocantibus amicorum consiliis. Paucis mensibus a 
funere uxoris viduam duxit, magis curandae familiae quam voluptati, quippe 
nec bellam admodum nec puellam, ut ipse iocari solet, sed acrem ac 
vigilantem matremfamilias; quicum tamen perinde comiter suaviterque vivit, 
ac si puella foret forma quantumlibet amabili. Vix ullus maritus a sua 
tantum obsequii impetrat imperio atque severitudine, quantum hic 
blanditiis iocisque. Quid enim non impetret, posteaquam effecit ut mulier 
iam ad senium vergens, ad hoc animi minime mollis, postremo ad rem 
attentissima, cithara, testudine, monochordo, tibiis canere disceret, et 
in hisce rebus cotidie praescriptum operae pensum exigenti marito redderet?
 

 
Consimili comitate totam familiam moderatur, in qua nulla tragoedia, nulla 
rixa. Si quid exstiteris, protinus aut medetur aut componit; neque quenquam 
unquam dimisit ut inimicum aut ut inimicus. Quin huius domus fatalis quaedam 
videtur felicitas, in qua nemo vixit qui non provectus sit ad meliorem 
fortunam, nullus unquam ullam famae labem contraxit. Quin vix ullos reperias 
quibus sic convenerit cum matre, ut huic cum noverca; nam pater iam alteram 
induxit; utramque non minus adamavit ac matrem. Porro erga parentes ac 
liberos sororesque sic affectus est, ut nec amet moleste nec usquam desit 
officio pietatis.
 

 
Animus est a sordido lucro alienissimus. Liberis suis semovit e facultatibus 
quod illis satis esse putat; quod superest largiter effundit. Cum 
advocationibus adhuc aleretur, nulli non dedit amicum verumque consilium, 
magis illorum commodis prospiciens quam suis; plerisque solitus persuadere 
uti litem conponerent, minus enim hic fore dispendii. Id si minus 
impetrabat, tum rationem indicabat qua possent quam minimo dispendio 
litigare, quando quibusdam hic animus est, ut litibus etiam delectentur. In 
urbe Londoniensi, in qua natus est, annos aliquot iudicem egit in causis 
civilibus. Id munus ut minimum habet oneris (nam non sedetur nisi die Iovis 
usque ad prandium), ita cum primis honorificum habetur. Nemo plures causas 
absolvit, nemo se gessit integrius; remissa plerisque pecunia quam ex 
praescripto debent qui litigant. Siquidem ante litis contestationem actor 
deponit tres drachmas, totidem reus, nec amplius quicquam fas est exigere. 
His moribus effecit ut civitati suae longe carissimus esset.
 

 
Decreverat autem hac fortuna esse contentus, quae et satis haberet 
auctoritatis, nec tamen esset gravibus obnoxia periculis. Semel atque iterum 
extrusus est in legationem; in qua cum se cordatissime gessisset, non 
conquievit serenissimus rex Henricus eius nominis octavus, donec hominem in 
aulam suam pertraheret. Cur enim non dicam pertraheret? Nullus unquam 
vehementius ambiit in aulam admitti quam hic studuit effugere. Verum cum 
esset optimo regi in animo familiam suam eruditis, gravibus, cordatis et 
integris viris differtam reddere, cum alios permultos, tum Morum in primis 
accivit; quem sic in intimis habet, ut a se nunquam patiatur discedere. Sive 
seriis utendum est, nihil illo consultius; sive visum est regi fabulis 
amoenioribus laxare animum, nullus comes festivior. Saepe res arduae iudicem 
gravem et cordatum postulant; has sic Morus discutit, ut utraque pars habeat 
gratiam. Nec tamen ab eo quisquam impetravit ut munus a quoquam acciperet. 
Felices res publicas, si Mori similes magistratus ubique praeficeret 
princeps! Nec interim ullum accessit supercilium.
 

 
Inter tantas negotiorum moles et veterum amiculorum meminit et ad literas 
adamatas subinde redit. Quicquid dignitate valet, quicquid apud amplissimum 
regem gratia pollet, id omne iuvandae reipublicae, iuvandis amicis impendit. 
Semper quidem adfuit animus de cunctis bene merendi cupidissimus, mireque 
pronus ad misericordiam: eum nunc magis exserit, quando potest plus 
prodesse. Alios pecunia sublevat, alios auctoritate tuetur, alios 
commendatione provehit: quos alioqui iuvare non potest, his consilio 
succurrit: nullum unquam a se tristem dimisit. Diceres Morum esse publicum 
omnium inopum patronum. Ingens lucrum sibi putat accessisse, si quem 
oppressum sublevavit, si perplexum et impeditum explicuit, si alienatum 
redegit in gratiam. Nemo lubentius collocat beneficium, nemo minus 
exprobrat. Iam cum tot nominibus sit felicissimus, et felicitatis comes 
fere soleat esse iactantia, nullum adhuc mortalium mihi videre contigit qui 
longius abesset ab hoc vitio.
 

 
Sed ad studiorum commemorationem redeo, quae me Moro mihique Morum 
potissimum conciliarent. Primam aetatem carmine potissimum exercuit. Mox diu 
luctatus est, ut prosam orationem redderet molliorem, per omne scripti 
genus stilum exercens; qui cuiusmodi sit, quid attinet commemorare? tibi 
praesertim qui libros eius semper habeas in manibus. Declamationibus 
praecipue delectatus est, et in his, materiis paradoxis, quod in his acrior 
sit ingeniorum exercitatio. Unde adolescens etiamnum dialogum moliebatur, in 
quo Platonis communitatem ad uxores usque defendit. Luciani Tyrannicidae 
respondit, quo in argumento me voluit antagonistam habere; quo certius 
periculum faceret ecquid profecisset in hoc genere. Utopiam hoc consilio 
edidit, ut indicaret quibus rebus fiat ut minus commode habeant respublicae; 
sed Britannicam potissimum effinxit, quam habet penitus perspectam 
cognitamque. Secundum librum prius scripserat per otium; mox per occasionem 
primum adiecit ex tempore. Atque hinc nonnulla dictionis inaequalitas.
 

 
Vix alium reperias qui felicius dicat ex tempore; adeo felici ingenio felix 
lingua subservit. Ingenium praesens et ubique praevolens, memoria parata; 
quae cum omnia habeat velut in numerato, prompte et incontanter suggerit 
quicquid tempus aut res postulat. In disputationibus nihil fingi potest 
acutius, adeo ut summis etiam theologis saepe negotium facessat, in ipsorum 
harena versans. Ioannes Coletus, vir acris exactique iudicii, in 
familiaribus colloquiis subinde dicere solet Britanniae non nisi unicum esse 
ingenium; cum haec insula tot egregiis ingeniis floreat.
 

 
Verae pietatis non indiligens cultor est, etiam si ab omni superstitione 
alienissimus. Habet suas horas, quibus Deo litet precibus, non ex more, sed 
e pectore depromptis. Cum amicis sic fabulatur de vita futuri seculi, ut 
agnoscas illum ex animo loqui neque sine optima spe. Ac talis Morus est 
etiam in aula. Et postea sunt qui putent Christianos non inveniri nisi in 
monasteriis.
 

 
Tales viros cordatissimus rex in familiam suam atque adeo in cubiculum non 
solum admittit verum etiam invitat; nec invitat modo verum etiam pertrahit. 
Hos habet arbitros ac testes perpetuos vitae suae, hos habet in consiliis, 
hos habet itinerum comites. Ab his stipari gaudet potius quam luxu perditis 
iuvenibus aut mulierculis, aut etiam torquatis Midis aut insinceris 
officiis; quorum alius ad voluptates ineptas avocet, alius ad tyrannidem 
inflammet, alius ad expilandum populum novas technas suggerat. In hac aula 
si vixisses, Huttene, sat scio rursum aliam aulam describeres, et aulas 
odisse desineres. Quanquam tu quoque cum eo principe vivis ut integriorem 
nec optare possis; neque desunt qui rebus optimis faveant. Sed quid ista 
paucitas ad tantum examen insignium virorum, Montioii, Linacri, Pacaei, 
Coleti, Stocschleii, Latimeri, Mori, Tunstalli, Clericiatque aliorum his 
adsimilium? quorum quemcunque nominaveris, mundum omnium virtutum ac 
disciplinarum semel dixeris. Mihi vero spes est haudquaquam vulgaris fore ut 
Albertus, unicum his temporibus nostrae Germaniae ornamentum, et plures sui 
similes in suam allegat familiam, et ceteris principibus gravi sit exemplo, 
ut idem et ipsi suae quisque domi facere studeant.
 

 
Habes imaginem ad optimum exemplar a pessimo artifice non optime delineatam. 
Ea tibi minus placebit, si continget Morum nosse propius. Sed illud tamen 
interim cavi, ne mihi possis impingere, quod tibi minus paruerim, neve 
semper opprobres nimium breves epistolas. Etiamsi haec nec mihi scribenti 
visa est longior, nec tibi legenti, sat scio, prolixa videbitur: id faciet 
Mori nostri suavitas. Bene vale.
 

 
Antuuerpiae decimo Calendas Augusti Anno M.D.XIX.
 

 

 
 XXVII . A Dishonest Londoner 
 

 
Hoc nuper cuidam accidit apud Britannos, medico mihi ut patria communi, ita 
et amicitia coniunctissimo. Civem quendam Londoniensem, virum egregie 
nummatum et habitum adprime probum, arte curaque sua liberarat, non sine suo 
ipsius periculo; nam is pestilentissima febre tenebatur. Et ut fit in 
periculis, medico montes aureos fuerat pollicitus, si non gravaretur sibi in 
tanto vitae discrimine dexter adesse, obtestatus et amicitiam quae illi cum 
eo intercedebat. Quid multis? Persuasit et iuveni et Germano. Adfuit, 
nihil non fecit; revixit ille. Ubi verecunde de pecunia medicus admonuerat, 
elusit nugator, negans de mercede quicquam addubitandum, ceterum arcae 
nummariae clavem penes uxorem esse: 'et nosti' inquit 'mulierum ingenium. 
Nolo sentiat tantam pecuniae summam a me datam.' Deinde post dies aliquot 
hominem obvium forte factum, iam nitidum et nulla morbi vestigia prae se 
ferentem, appellavit et nondum datae mercedis admonuit. Ille constanter 
asseverare pecuniam suo iussu ab uxore numeratam esse. Medicus negare 
factum. Hic vide quam ansam bonus ille vir arripuerit. Cum forte medicus eum 
Latine numero singulari appellasset, ibi velut atroci lacessitus iniuria, 
'Vah,' inquit 'homo Germanus tuissas Anglum?' Moxque velut impos animi, 
prae iracundia caput movens diraque minitans, subduxit sese. Atque ad eum 
modum honestus ille civis elusit, dignus profecto quem sua pestis repetat. 
Risimus quidem fabulam, nec tamen sine dolore propter indigne frustratum 
amicum, nec sine tam insignis ingratitudinis admiratione. Referunt gratiam 
leones in periculis adiuti; meminerunt officii dracones. Homo homini, amicus 
amico sic merito, pro mercede quae nulla satis digna rependi poterat, 
ludibrium reponit. Atque haec in facti detestationem diximus, non in gentis 
odium. Nec enim par est ex hoc uno nebulone Britannos omnes aestimari.
 

 

 
 XXVIII . The Condition of English Houses 
 

 
  (Erasmus Roterodamus Francisco Cardinalis Eboracensis Medico S.)
 

 
Frequenter et admirari et dolere soleo, qui fiat ut Britannia tot iam annis 
assidua pestilentia vexetur, praesertim sudore letali, quod malum paene 
videtur habere peculiare. Legimus civitatem a diutina pestilentia liberatam, 
consilio philosophi mutatis aedificiis. Aut me fallit animus, aut simili 
ratione liberari possit Anglia. Primum quam coeli partem spectent fenestrae 
ostiave nihil habent pensi: deinde sic fere constructa sunt conclavia, ut 
nequaquam sint perflabilia, quod inprimis admonet Galenus. Tum magnam 
parietis partem habent vitreis tessellis pellucidam, quae sic admittunt 
lumen ut ventos excludant, et tamen per rimulas admittunt auram illam 
colatam, aliquanto pestilentiorem, ibi diu quiescentem. Tum sola fere 
strata sunt argilla, tum scirpis palustribus, qui subinde sic renovantur, ut 
fundamentum maneat aliquoties annos viginti, sub se fovens sputa, vomitus, 
proiectam cervisiam et piscium reliquias, aliasque sordes non nominandas. 
Hinc mutato coelo vapor quidam exhalatur, mea sententia minime salubris 
humano corpori.
 

 
Adde quod Anglia non solum undique circumfusa est mari, verum etiam multis 
in locis palustris est salsisque fluminibus intersecta; ne quid dicam 
interim de salsamentis, quibus vulgus mirum in modum delectatur. 
Confiderem insulam fore multo salubriorem si scirporum usus tolleretur; tum 
si sic exstruerentur cubicula, ut duobus aut tribus lateribus paterent 
coelo; fenestris omnibus vitreis ita confectis, ut totae possent aperiri, 
totae claudi, et sic claudi ut non pateret per hiantes rimas aditus ventis 
noxiis. Siquidem ut aliquando salutiferum est admittere coelum, ita 
nonnunquam salutiferum est excludere. Ridet vulgus si quis offenditur coelo 
nubiloso. Ego et ante annos triginta, si fueram ingressus cubiculum in quo 
mensibus aliquot nemo versatus esset, ilico incipiebam febricitare. 
Conferret huc, si vulgo parcior victus persuaderi posset ac salsamentorum 
moderatior usus; tum si publica cura demandaretur aedilibus, ut viae 
mundiores essent a caeno, curarentur et ea quae civitati vicina essent.
 

 
Ridebis, scio, otium meum, qui his de rebus sollicitus sim. Faveo regioni 
quae mihi tam diu praebuit hospitium; et in qua libens finiam quod superest 
aevi, si liceat. Non dubito quin tu haec pro tua prudentia rectius noris; 
libuit tamen admonere, ut si meum iudicium cum tuo consentiat, haec viris 
principibus persuadeas. Haec enim olim regum cura consuevit esse. 
Scripsissem perlibenter reverendissimo domino Cardinali; sed nec otium erat 
nec argumentum, nec ignoro quibus ille negotiis distringatur. Bene vale, vir 
humanissime; cui debeo plurimum.
 

 

 
 XXIX . Fisher's Study at Rochester 
 

 
   (Erasmus Roterodamus Ioanni Episcopo Roffensi S.D.)
 

 
Reverende Praesul, maerens ac dolens hoc verbum legi in epistola tua, 
'Utinam vivum me reperiat liber,' &c. Auxit famulus dolorem, qui nuntiavit 
affligi te adversa valetudine. Nihil indulges isti corpusculo. Suspicor 
magnam tuae valetudinis partem nasci ex loco. Nunc enim medicum agam, si 
pateris. Mare vicinum et lutum subinde maris decessu nudatum coelum 
exasperat. Et habes bibliothecam undique parietibus vitreis, qui per rimas 
transmittunt auram subtilem et, ut medici loquuntur, colatam, pestilentem 
raris et imbecillis corpusculis. Nec me fugit quam assiduus sis in 
bibliotheca, quae tibi Paradisi loco est. Ego si in tali loco commorer tres 
horas, aegrotem. Magis conveniret cubiculum pavimento ligneo et parietibus 
undique ligno contabulatis. Spirant enim lateres et calx noxium quiddam. 
Scio pie viventibus mortem non esse formidabilem, sed totius ecclesiae 
refert talem episcopum esse superstitem in tanta bonorum inopia.
 

 
Basileae. pridie nonas Septemb. Anno M.D.XXIIII.
 
 
 
 
 
		 Erasmus 
		 Neo-Latin 
		 The Latin Library 
		 The Classics Page