Walter of Ch&#226;tillon  Walter of Ch&#226;tillon
 
Carmen IX  
 
I 
Dilabatur inpii regnum Pharaonis, 
plebs Aebrea premitur, spoliata bonis, 
Saul non compescitur musicorum tonis. 
Infulatum Aaron delectatur donis.
 
II 
Templum dei violat ordo praelatorum, 
jam furantur fuscinis carnes cacaborum; 
hi sunt semen Chanaan, duces reproborum, 
per quos dona spiritus fiunt vile forum.
 
III 
Patrum princeps Isaac olim excaecatus 
Jacob munus recipit; eo saciatus 
benedixit Israel; inde primo natus 
longum flevit Esau quasi reprobatus.
 
IV 
Excaecati praesules rectam linquunt viam; 
Jacob Rachel fugiens amplexatur Liam; 
idem laesus claudicat vulneratus sciam, 
quod futuri legitur fore prophetiam.
 
V 
Terminabit Dominus praesulum sophisma, 
per quos venit scandalum, per quos venit scisma; 
sacros vendunt ordines, sacrum vendunt crisma; 
vendunt, in se quantum est, spiritus karisma.
 
VI 
Praebende nunc temporis ducuntur ad forum; 
simonia pullulat et dilatat chorum; 
set disperdet dominus iter inpiorum, 
conquassabit capita in terra multorum.
 
VII 
Inaudita dicerem, si liceat fari: 
pauper omnis pellitur procul ab altari 
postquam sentit Pontifex nichil posse dari; 
non est qui pro paupere spondeat scolari.
 
VIII 
Jam mendicat misere chorus poetarum 
nulli potest imbui fonte litterarum; 
huic, qui parum possidet, datur nil aut parum, 
nichil absque munere praesul ducit carum.
 
IX 
Jam columpnae titubant templum sustinentes, 
nam pervertunt munera praelatorum mentes; 
credo quod hos sorbeat Tartarus viventes, 
qui nil gratis tribuunt Simonem sequentes.
 
X 
Aurum templi penitus redditur obscurum, 
plures reaedificant Babilonis murum, 
per quos domus Domini fit spelunca furum, 
quibus contra stimulum calcitrare durum.
 
XI 
Evangelizantium sordidantur pedes, 
set nil credunt sordidum Simonis haeredes; 
alienas vacuant, suas implent aedes, 
in tribunal vertitur pastoralis sedes.
 
XII 
Aret sicca penitus ficus absque flore, 
Gedeonis area dulci caret rore; 
jam praelatos miseri fata monent Core, 
una ne consimili pereant dolore.
 
XIII 
Cum secare nequeam, fungor vice cotis, 
imitantur praesules Christum a remotis; 
forum nullus circuit orbem in melotis, 
immo mundus viribus almpexatur totis.
 
XIV 
Non, ut verum fatear, loquor causa mei, 
set me cogit scribere zelus domus Dei, 
quam non regunt praesules, immo Pharisaei, 
qui subjectos faciunt reos, ut sunt rei.
 
XV 
Multa ferunt opera, multos cruciatus: 
hic secretum thalami paucis comitatus 
intrat, ibi recubans, cibis crapulatus, 
delet vino veteri populi reatus.
 
XVI 
Alter magis patitur nomine pro trino; 
hiemali tempore, proximus camino, 
vinum forte redolet ore resupino: 
posses sine poculo satiari vino.
 
XVII 
Quisquis eris, Pontifex, hic, dum licet, ora! 
Tempus, more fluminum, fluit absque mora; 
viros, senes, pueros mortis rapit hora, 
cujus nemo poterit retinere lora.
 
XVIII 
Exoremus igitur summum Creatorem, 
in quo, per quem vincimus pravum exactorem, 
ut det nobis spiritus sacrosanctum rorem 
extinguendo penitus criminum ardorem.
 
XIX 
Exoremus iterum Matrem pietatis, 
in qua verum latuit numen deitatis, 
ut subjectis tribuat simul et praelatis 
vivo semper perfrui pane caritatis.
 
  	 Medieval Latin 	 The Latin Library 	 The Classics Homepage