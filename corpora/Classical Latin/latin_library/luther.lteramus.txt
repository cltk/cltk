Luther: Letter to Erasmus 
 
 
 
MARTINUS LUTHERUS DOCTISSIMO VIRO D. ERASMO ROTERODAMO. 
 
 
 
 
 
 G ratia et pax a domino nostro Iesu Christo. iam satis diu
         silui, optime Erasme, et quamvis expectarem, ut tu
         maior et prior silentium rumperes, tamen cum frustra
         expectarim tam diu, ipsa puto caritas me cogit incipere.
         primum nihil causor, quod alieniorem te erga nos
         habueris, quo magis tibi esset integra et salva causa tua
         contra hostes meos papistas. denique non aegre tuli
         admodum, quod editis libellis in aliquot locis pro illorum
         gratia captanda aut furore mitigando nos acerbiuscule
         momorderis et perstrinxeris. quando enim videmus
         nondum esse tibi a domino datam eam fortitudinem vel
         et sensum, ut monstris illis nostris libere et fidenter
         occurras nobiscum, nec ii sumus qui a te exigere
         audeamus id quod vires et modum tuum superat; quin
         imbecillitatem tuam et mensuram doni dei in te
         toleravimus et venerati sumus. nam id plane non potest
         negare totus orbis, quod litterae per te florent et regnant,
         per quas ad sinceram bibliorum lectionem venitur,
         donum etiam dei in te esse magnificum et egregium, de
         quo gratias agere oportuit. proinde ego quidem
         numquam optavi, ut deserta aut neglecta mensura tua
         nostris castris miscereris, cui negotio etsi ingenio et
         eloquentia multum prodesse posses, tamen cum non
         adsit animus, tutius erat in tuo dono servire. hoc solum
         timebatur, ne quando per adversarios adducereris editis
         libeliis in dogmata nostra grassari, ut tum nos necessitas
         urgeret tibi in faciem resistere. compescuimus sane
         aliquos qui iam paratis libris te in arenam trahere
         volebant; atque ea ratio fuit, ut et Hutteni
         Expostulationem optarim non editam. multo minus tuam
         Spongiam; in qua, nisi fallor, tu ipse iam sentis quam
         facile sit de modestia scribere et in Luthero immodestiam
         redarguere, sed difficillimum, immo impossibile,
         praestare nisi dono spiritus singulari. credas igitur vel
         non credas, testis est Christus, ex animo me tibi
         condolere tot et tantorum odia vel studia esse in te
         irritata. quibus ut non movearis, quod tua est humana
         virtus tantis molibus impar, credere non possum;
         quamquam et illos forte moveat iustus zelus, et sibi
         videantur indignis modis a te provocati. et, ut libere
         fatear, cum tales sint qui tuam acerbitatem et
         simulationem, quam tu prudentiam et modestiam velis
         intelligi, pro sua quoque infirmitate ferre nequeant,
         habent certe ob quod merito indignentur, nihil habituri si
         fortiores essent animis. quamvis tamen et ego irritabilis
         irritatus fuerim saepius, ut acerbius scriberem, tamen
         non feci hoc nisi in pertinaces et indomitos; ceterum
         clementia et mansuetudo mea erga peccatores et impios,
         quantumvis insanos et iniquos arbitror quod non modo
         teste mea conscientia, sed et multorum experientia satis
         testata sit. sic hactenus stilum cohibui, utcumque
         pungeres me, cohibiturumque etiam scripsi in litteris ad
         amicos, quae tibi quoque lectae sunt, donec palam
         prodires. nam utcumque non nobiscum sapias et
         pleraque pietatis capita vel impie vel simulanter damnes
         aut suspendas, pertinaciam tamen tibi tribuere non
         possum, neque volo: nunc autem quid faciam? utrimque
         res exacerbatissima est: ego optarem, si possem fieri
         mediator, ut et illi desinerent te impetere tantis animis
         sinerentque senectutem tuam cum pace in domino
         obdormire. id sane facerent, mea quidem sententia, si
         rationem haberent imbecillitatis tuae, et magnitudinem
         causae, quae modulum tuum iam dudum egressa est,
         perpenderent; praesertim cum res iam eo pervenerit, ut
         parum sit metuendum periculum nostrae causae, si
         Erasmus etiam summis viribus oppugnaret, nedum si
         aliquando spargit aculeos e t dentes tantum. rursus si tu,
         mi Erasme, illorum infirmitatem cogitares et a figuris
         illis rhetoricae tuae salsis et amaris abstineres, et si
         omnino neque potes neque audes nostra asserere, intacta
         tamen dimitteres et tua tractares. nam quod illi morsiones
         tuas iniquius ferunt, etiam te iudice nonnulla causa est,
         scilicet quod infirmitas humana cogitat et male metuit
         authoritatem et nomen Erasmi, ut longe aliud sit ab
         Erasmo semel esse morsum quam ab omnibus papistis
         semel esse commolitum. haec volo dicta, optime
         Erasme, in testimonium candidi in te animi et qui optet
         tibi dari a domino spiritum dignum nomine tuo, quem si
         distulerit tibi dominus dare, interim a te peto ut si aliud
         praestare non potes, spectator tantum sis tragoediae
         nostrae, tantum ne soleris et copias iungas adversariis,
         praesertim ne edas libellas contra me, sicut nec ego
         contra te edam. deinde eos qui se Lutherano nomine peti
         queruntur, homines esse tui meique similes cogites:
         quibus opus est parcere et ignoscere, et, ut Paulus ait,
         onera invicem portare. satis morsum est, nunc
         providendum est, ne consumamur ab invicem, quod eo
         esset miserabilius spectaculum, quo certius est neutram
         partem ex animo male velle pietati et sine pertinacia sua
         cuique placere. boni consule infantiam meam et in
         domino bene vale. Ioachimum istum iuvenem Philippo
         nostro similem tibi commendo, immo sese plus
         commendabit admissus.
 
         anno MDXXIV
 
         Martinus Lutherus

 
 
 
 
 
	 Luther 
	 Neo-Latin 
	 The Latin Library 
	 The Classics Homepage