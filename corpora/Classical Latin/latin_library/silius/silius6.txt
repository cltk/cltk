Silius, Liber VI
		 

		 
		 
	 
	
 

 SILIUS ITALICUS PUNICA LIBER SEXTUS
 

 

 
Iam, Tartessiaco quos soluerat aequore Titan 
in noctem diffusus, equos iungebat Eois 
litoribus, primique nouo Phaethonte retecti 
Seres lanigeris repetebant uellera lucis, 
et foeda ante oculos strages, propiusque patebat    5 
insani Mauortis opus: simul arma uirique 
ac mixtus sonipes dextraeque in uulnere caesi 
haerentes hostis, passim clipeique iubaeque 
atque artus trunci capitum fractusque iacebat 
ossibus in duris ensis. nec cernere deerat    10 
frustra seminecum quaerentia lumina caelum. 
tum spumans sanie lacus et fluitantia summo 
aeternum tumulis orbata cadauera ponto. 
 Nec tamen aduersis ruerat tota Itala uirtus. 
Bruttius ingenti miserandae caedis aceruo,    15 
non aequum ostentans confosso corpore Martem, 
extulerat uix triste caput truncosque trahebat 
per stragem neruis interlabentibus artus, 
tenuis opum, non patre nitens linguaue, sed asper 
ense, nec e Volsca quisquam uir gente redemit    20 
plus aeui nec&lt;e&gt; magnanima. puer addere sese 
pubescente gena castris optarat et acri 
Flaminio spectatus erat, cum Celtica uictor 
obrueret bello diuis melioribus arma. 
inde honor ac sacrae custodia Marte sub omni    25 
alitis: hinc causam nutriuit gloria leti. 
namque necis certus, captae prohibere nequiret 
cum Poenos aquilae, postquam subsidere fata 
uiderat et magna pugnam inclinare ruina, 
occulere interdum et terrae mandare parabat.    30 
sed subitis uictus telis labentia membra 
prostrauit super ac mentita morte tegebat. 
uerum ubi lux nocte e Stygia miseroque sopore 
reddita, uicini de strage cadaueris hasta 
erigitur soloque uigens conamine late    35 
stagnantem caede et facilem discedere terram 
ense fodit, clausamque aquilae infelicis adorans 
effigiem, palmis languentibus aequat harenas. 
supremus fessi tenuis tum cessit in auras 
halitus et magnam misit sub Tartara mentem.    40 
 Iuxta cernere erat meritae sibi poscere carmen 
uirtutis sacram rabiem. Laeuinus, ab alto 
Priuerno, uitis Latiae praesignis honore, 
exanimum Nasamona Tyren super ipse iacebat 
exanimis: non hasta uiro, non ensis: in artis    45 
abstulerat Fors arma. tamen certamine nudo 
inuenit Marti telum dolor. ore cruento 
pugnatum, ferrique uicem dens praebuit irae. 
iam lacerae nares foedataque lumina morsu, 
iam truncum raptis caput auribus, ipsaque diris    50 
frons depasta modis, et sanguine abundat hiatus; 
nec satias, donec mandentia linqueret ora 
spiritus et plenos rictus mors atra teneret. 
 Talia dum praebet tristis miracula uirtus, 
diuerso interea fugientes saucia turba    55 
iactantur casu siluisque per auia caecis 
ablati furtim multo cum uulnere solos 
per noctem metantur agros. sonus omnis et aura 
exterrent pennaque leui commota uolucris. 
non sopor aut menti requies. agit asper acerba    60 
nunc Mago attonitos, nunc arduus Hannibal hasta. 
 Serranus, clarum nomen, tua, Regule, proles, 
qui longum semper fama gliscente per aeuum 
infidis seruasse fidem memorabere Poenis, 
flore nitens primo, patriis heu Punica bella    65 
auspiciis ingressus erat, miseramque parentem 
et dulcis tristi repetebat sorte penates 
saucius. haud illi comitum super ullus, et atris 
uulneribus qui ferret opem: per deuia, fractae 
innitens hastae furtoque ereptus opacae    70 
noctis, iter tacitum Perusina ferebat in arua. 
hic fessus parui, quaecumque ibi fata darentur, 
limina pulsabat tecti, cum membra cubili 
euoluens non tarda Marus (uetus ille parentis 
miles et haud surda tractarat proelia fama)    75 
procedit renouata focis et paupere Vesta 
lumina praetendens. utque ora agnouit et aegrum 
uulneribus diris ac, lamentabile uisu, 
lapsantis fultum truncata cuspide gressus, 
funesti rumore mali iam saucius aures:    80 
'Quod scelus, o nimius uitae nimiumque ferendis 
aduersis genitus, cerno? te, maxime, uidi, 
ductorum, cum captiuo Carthaginis arcem 
terreres uultu, crimen culpamque Tonantis, 
occidere atque hausi, quem non Sidonia tecta    85 
expulerint euersa meo de corde, dolorem. 
estis ubi en iterum, superi? dat pectora ferro 
Regulus, ac stirpem tantae periura recidit 
surgentem Carthago domus.' inde aegra reponit 
membra toro, nec ferre rudis medicamina (quippe    90 
callebat bellis) nunc purgat uulnera lympha, 
nunc mulcet sucis. ligat inde ac uellera molli 
circumdat tactu et torpentis mitigat artus. 
exin cura seni tristem depellere fesso 
ore sitim et parca uires accersere mensa.    95 
quae postquam properata, sopor sua munera tandem 
applicat et mitem fundit per membra quietem. 
necdum exorta dies, Marus instat uulneris aestus: 
expertis medicare modis gratumque teporem 
exutus senium trepida pietate ministrat.    100 
 Hic iuuenis maestos tollens ad sidera uultus 
cum gemitu lacrimisque simul: 'Si culmina nondum 
Tarpeia exosus damnasti sceptra Quirini, 
extremas Italum res Ausoniamque ruentem 
aspice,' ait 'genitor, tandemque aduerte procellis    105 
aequos Iliacis oculos. amisimus Alpes, 
nec deinde aduersis modus est: Ticinus et ater 
stragibus Eridanus, tuque insignite tropaeis 
Sidoniis Trebia et tellus lacrimabilis Arni. 
sed quid ego haec? grauior quanto uis ecce malorum!    110 
uidi crescentis Trasimenni caedibus undas, 
prostrataque uirum mole inter tela cadentem 
uidi Flaminium. testor, mea numina, manes 
dignam me poenae tum nobilitate paternae 
strage hostis quaesisse necem, ni tristia letum,    115 
ut quondam patri, nobis quoque fata negassent.' 
 Cetera ~aceruantem questu lenire laborans 
effatur senior: 'Patrio, fortissime, ritu 
quicquid adest duri et rerum inclinata feramus. 
talis lege deum cliuoso tramite uitae    120 
per uarios praeceps casus rota uoluitur aeui. 
sat tibi, sat magna et totum uulgata per orbem 
stant documenta domus: sacer ille et numine nullo 
inferior, tuus ille parens decora alta parauit 
restando aduersis nec uirtutem exuit ullam    125 
ante reluctantis liquit quam spiritus artus. 
uix puerile mihi tempus confecerat aetas, 
cum primo malas signabat Regulus aeuo. 
accessi comes, atque omnis sociauimus annos, 
donec dis Italae uisum est extinguere lumen    130 
gentis, in egregio cuius sibi pectore sedem 
ceperat alma Fides mentemque amplexa tenebat. 
ille ensem nobis magnorum hunc instar honorum 
uirtutisque ergo dedit et, sordentia fumo 
quae cernis nunc, frena (sed est argenteus ollis    135 
fulgor). nec cuiquam Marus est post talia dona 
non praelatus eques. uerum superauit honores 
omnis hasta meos. cui me libare Lyaei 
quod cernis latices, dignum cognoscere causam. 
 Turbidus arentis lento pede sulcat harenas    140 
Bagrada, non ullo Libycis in finibus amne 
uictus limosas extendere latius undas 
et stagnante uado patulos inuoluere campos. 
hic studio laticum, quorum est haud prodiga tellus, 
per ripas laeti saeuis consedimus aruis.    145 
lucus iners iuxta Stygium pallentibus umbris 
seruabat sine sole nemus, crassusque per auras 
halitus erumpens taetrum expirabat odorem. 
intus dira domus curuoque immanis in antro 
sub terra specus et tristes sine luce tenebrae.    150 
horror mente redit. monstrum exitiabile et ira 
telluris genitum, cui par uix uiderit aetas 
ulla uirum, serpens centum porrectus in ulnas 
letalem ripam et lucos habitabat Auernos. 
ingluuiem immensi uentris grauidamque uenenis    155 
aluum deprensi satiabant fonte leones 
aut acta ad fluuium torrenti lampade solis 
armenta et tractae foeda grauitate per auras 
ac tabe adflatus uolucres. semesa iacebant 
ossa solo informi dape quae repletus et asper    160 
uastatis gregibus nigro ructarat in antro. 
isque ubi feruenti concepta incendia pastu 
gurgite mulcebat rapido et spumantibus undis, 
nondum etiam toto demersus corpore in amnem 
iam caput aduersae ponebat margine ripae.    165 
imprudens tantae pestis gradiebar, Aquino 
Apenninicola atque Vmbro comitatus Auente: 
scire nemus faciemque loci explorare libebat. 
iamque propinquantum tacitus penetrauit in artus 
horror et occulto riguerunt frigore membra.    170 
intramus tamen et Nymphas numenque precamur 
gurgitis ignoti trepidosque et multa pauentis 
arcano gressus audemus credere luco. 
ecce e uestibulo primisque e faucibus antri 
Tartareus turbo atque insano saeuior Euro    175 
spiritus erumpit, uastoque e gurgite fusa 
tempestas oritur, mixtam stridore procellam 
Cerbereo torquens. pauefacti clade uicissim 
aspicimus. resonare solum, tellusque moueri, 
atque antrum ruere, et uisi procedere manes.    180 
quantis armati caelum petiere Gigantes 
anguibus, aut quantus Lernae lassauit in undis 
Amphitryoniaden serpens, qualisque comantis 
auro seruauit ramos Iunonius anguis: 
tantus disiecta tellure sub astra coruscum    185 
extulit adsurgens caput atque in nubila primam 
dispersit saniem et caelum foedauit hiatu. 
diffugimus tenuemque metu conamur anheli 
tollere clamorem frustra: nam sibila totum 
implebant nemus. at subita formidine caecus    190 
et facti damnandus Auens (sed fata trahebant) 
antiquae quercus ingenti robore sese 
occulit, infandum si posset fallere monstrum. 
uix egomet credo: spiris &lt;c&gt;ingentibus arte 
arboris abstraxit molem penitusque reuulsam    195 
euertit fundo et radicibus eruit imis. 
tum trepidum ac socios extrema uoce cientem 
corripit atque haustu sorbens et faucibus atris 
(uidi respiciens) obscaena condidit aluo. 
infelix fluuio sese et torrentibus undis    200 
crediderat celerique fuga iam nabat Aquinus. 
hunc medio inuasit fluctu ripaeque relatos 
(heu genus infandum leti!) depascitur artus. 
 Sic dirum nobis et lamentabile monstrum 
effugisse datur. quantum mens aegra sinebat,    205 
adpropero gressum et ductori singula pando. 
ingemuit casus iuuenum miseratus acerbos. 
utque erat in pugnas et Martem et proelia et hostem 
igneus et magna audendi flagrabat amore, 
ocius arma rapi et spectatum Marte sub omni    210 
ire iubet campis equitem. ruit ipse citatum 
quadrupedem planta fodiens, scutataque raptim 
consequitur iusso manus et muralia portat 
ballistas tormenta grauis suetamque mouere 
excelsas turris immensae cuspidis hastam.    215 
iamque ubi feralem strepitu circumtonat aulam 
cornea gramineum persultans ungula campum, 
percitus hinnitu serpens euoluitur antro 
et Stygios aestus fumanti exsibilat ore: 
terribilis gemino de lumine fulgurat ignis.    220 
at nemus arrectae et procera cacumina saltus 
exuperant cristae: trifido uibrata per auras 
lingua micat motu atque adsultans aethera lambit. 
ut uero strepuere tubae, conterritus alte 
immensum attollit corpus tergoque residens    225 
cetera sinuatis glomerat sub pectore gyris. 
dira dehinc in bella ruit rapideque resoluens 
contortos orbes derecto corpore totam 
extendit molem subitoque propincus in ora 
lato distantum spatio uenit. omnis anhelat    230 
attonitus serpentis ecus frenoque teneri 
impatiens crebros expirat naribus ignes. 
arduus ille super tumidis ceruicibus altum 
nutat utroque caput. trepidos inde incitus ira 
nunc sublime rapit, nunc uasto pondere gaudet    235 
elisisse premens. tunc fractis ossibus atram 
absorbet saniem et, tabo manante per ora, 
mutat hians hostem semesaque membra relinquit. 
cedebant iam signa retro, uictorque cateruas 
longius auectas adflatus peste premebat,    240 
cum ductor, propere reuocatam in proelia turmam 
uocibus impellens: "Serpentine Itala pubes 
terga damus Libycisque parem non esse fatemur 
anguibus Ausoniam? si debellauit inertis 
halitus, ac uiso mens aegra effluxit hiatu,    245 
ibo alacer solusque manus componere monstro 
sufficiam." clamans haec atque interritus hastam 
fulmineo uolucrem torquet per inane lacerto. 
uenit in aduersam non uano turbine frontem 
cuspis et haud paulum uires adiuta ruentis    250 
contra ardore ferae capiti tremebunda resedit. 
clamor ad astra datur, uocesque repente profusae 
aetherias adiere domos. furit ilicet ira 
terrigena, impatiens dare terga nouusque dolori 
et chalybem longo tum primum passus in aeuo.    255 
nec frustra rapidi stimulante dolore fuisset 
impetus, ablato ni Regulus arte regendi 
instantem elusisset equo rursusque secutum 
cornipedis gyros flexi curuamine tergi 
detortis laeua celer effugisset habenis.    260 
 At non spectator Marus inter talia segni 
torpebat dextra. mea tanto in corpore monstri 
hasta secunda fuit. iam iamque extrema trisulca 
lambebat lingua fessi certamine terga 
quadrupedis: torsi telum atque urgentia uelox    265 
in memet saeui serpentis proelia uerto. 
hinc imitata cohors certatim spicula dextris 
congerit alternasque ferum diducit in iras, 
donec murali ballista coercuit ictu. 
tum fractus demum uires; nec iam amplius aegra    270 
consuetum ad nisus spina praestante rigorem 
et solitum in nubes tolli caput, acrius insta&lt;n&gt;t. 
iamque aluo penitus demersa phalarica sedit 
et geminum uolucres lumen rapuere sagittae. 
iam patulis uasto sub uulnere faucibus a&lt;t&gt;er    275 
tabificam expirat saniem specus. ultima iamque 
ingesti&lt;s&gt; cauda et iaculis et pondere conti 
haeret humi, lassoque tamen minitatur hiatu, 
donec tormentis stridens magnoque fragore 
discussit trabs acta caput, longoque resoluens    280 
aggere se ripae tandem exhalauit in auras 
liuentem nebulam fugientis ab ore ueneni. 
erupit tristi fluuio mugitus et imis 
murmura fusa uadis, subitoque et lucus et antrum 
et resonae siluis ulularunt flebile ripae.    285 
heu quantis luimus mox tristia proelia damnis, 
quantaque supplicia et qualis exhausimus iras! 
nec tacuere pii uates famulumque sororum 
Naiadum, tepida quas Bagrada nutrit in unda, 
nos uiolasse manu seris monuere periclis.    290 
haec tunc hasta decus nobis pretiumque secundi 
uulneris a uestro, Serrane, tributa parente, 
princeps quae sacro bibit e serpente cruorem.' 
 Iamdudum uultus lacrimis atque ora rigabat 
Serranus medioque uiri sermone profatur:    295 
'Huic si uita duci nostrum durasset in aeuum, 
non Trebia infaustas superasset sanguine ripas, 
nec, Trasimenne, tuus premeret tot nomina gurges.' 
 Tum senior 'Magnas' inquit 'de sanguine poenas 
percepit Tyrio et praesumpta piacula mortis.    300 
nam defecta uiris et opes attrita supinas 
Africa tendebat palmas, cum sidere diro 
misit Agenoreis ductorem animosa Therapne. 
nulla uiro species decorisque et frontis egenum 
corpus; in exiguis uigor, admirabile, membris    305 
uiuidus et nisu magnos qui uinceret artus. 
iam Martem regere atque astus adiungere ferro 
et duris facilem per inhospita ducere uitam 
haud isti, quem nunc penes est sollertia belli, 
cederet Hannibali. uellem hunc, o tristia nobis    310 
Taygeta, hunc unum non durassetis opacis 
Eurotae ripis. uidissem moenia flammis 
Phoenissae ruere, aut certe non horrida fata 
fleuissem ducis et, nulla quos morte nec igni 
exutos seruans portabo in Tartara, luctus.    315 
consertae campis acies, multusque per arua 
feruebat Mauors, nec mens erat ulla sine ira. 
hic inter medios memorandis Regulus ausis 
laxabat ferro campum &lt;in&gt;que pericla ruebat 
nec repetenda dabat letali uulnera dextra.    320 
sic, ubi nigrantem torquens stridentibus Austris 
portat turbo globum piceaque e nube ruinam 
pendentem terris pariter pontoque minatur, 
omnis et agricola et nemoroso uertice pastor 
et pelago trepidat subductis nauita uelis.    325 
at fraudem nectens, socios ubi concaua saxa 
claudebant, uertit subito certamina Graius 
et dat terga celer ficta formidine ductor, 
haud secus ac stabulis procurans otia pastor 
in foueam parco tectam uelamine frondis    330 
ducit nocte lupos positae balatibus agnae. 
abripuit traxitque uirum fax mentis honestae 
gloria et incerti fallax fiducia Martis. 
non socios comitumue manus, non arma sequentum 
respicere: insano pugnae tendebat amore    335 
iam solus, nubes subito cum densa Laconum 
saxosis latebris intento ad proelia circum 
funditur, et pone insurgit uis saeua uirorum. 
o diram Latio lucem, fastisque notandum 
dedecus o, Gradiue, tuum! tibi dextera et urbi    340 
nata tuae tristi damnatur sorte catenae. 
haud umquam absistam gemitu. te, Regule, uidit 
Sidonius carcer, tuque huic sat magna triumpho 
uisa es, Carthago, superis. quae poena sequetur 
digna satis tali pollutos Marte Laconas?    345 
 At noua Elissaei iurato foedera patres 
consultant mandare duci pacisque sequestrem 
mittere poscentis uinctam inter proelia pubem 
captiuamque manum ductore rependere nostro. 
nec mora, iam stabat primis in litoris undis    350 
nauali propulsa ratis, iam nautica pubes 
aut siluis stringunt remos, aut abiete secta 
transtra nouant. his intortos aptare rudentis, 
his studium erecto componere carbasa malo. 
unca locant prora curuati pondera ferri.    355 
ante omnis doctus pelagi rectorque carinae 
puppim aptat clauumque Cothon. micat aereus alta 
fulgor aqua trifidi splendentis in aequore rostri. 
tela simul uariamque ferunt contra aspera ponti 
rerum ad tempus opem. mediae stat margine puppis    360 
qui uoce alternos nautarum temperet ictus 
et remis dictet sonitum pariterque relatis 
ad numerum plaudat resonantia caerula tonsis. 
 Postquam confectum nautis opus horaque cursus 
atque armata ratis uentique dedere profundum,    365 
omnis turba ruit, matres puerique senesque. 
per medios coetus trahit atque inimica per ora 
spectandum Fortuna ducem. fert lumina contra 
pacatus frontem, qualis cum litora primum 
attigit adpulsa rector Sidonia classe.    370 
accessi comes, haud ipso renuente, ratique 
impositus maestis socium me casibus addo. 
inluuiem atque inopes mensas durumque cubile 
et certare malis urgentibus hoste putabat 
deuicto maius, nec tam fugisse cauendo    375 
aduersa egregium, quam perdomuisse ferendo. 
spes tamen una mihi, quamquam bene cognita et olim 
atrox illa fides, urbem murosque domumque 
tangere si miseris licuisset, corda moueri 
posse uiri et uestro certe mitescere fletu.    380 
claudebam sub corde metus lacrimasque putabam 
esse uiro et nostrae similem inter tristia mentem. 
cum tandem patriae Tiberino adlabimur amni, 
seruabam uultus ducis ac prodentia sensum 
lumina et obtutu perstabam intentus eodem.    385 
si qua fides, unum, puer, inter mille labores, 
unum etiam in patria saeuaque in Agenoris urbe 
atque unum uidi poenae quoque tempore uultum. 
obuia captiuo cunctis simul urbibus ibat 
Ausonia, et campum turba uincente propinqui    390 
implentur colles; strepit altis Albula ripis. 
ipsi Poenorum proceres immitia corda 
ad patrios certant cultus reuocare, togaeque 
addebatur honos. stetit, inlacrimante senatu 
et matrum turba iuuenumque dolore profuso,    395 
inter tot gemitus immobilis. aggere consul 
tendebat dextram et patria uestigia primus 
ponentem terra occursu celebrabat amico. 
collegit gressum, monitusque recedere consul 
nec summum uiolare decus. cingente superba    400 
Poenorum turba captiuoque agmine saeptus 
ibat et inuidiam caelo diuisque ferebat. 
 Ecce trahens geminum natorum Marcia pignus, 
infelix nimia magni uirtute mariti, 
squalentem crinem et tristis lacerabat amictus.    405 
agnoscisne diem? an teneris non haesit in annis? 
atque ea, postquam habitu iuxta et uelamine Poeno 
deformem aspexit, fusis ululatibus aegra 
labitur, et gelidos mortis color occupat artus. 
si qua deis pietas, tales, Carthago, uidere    410 
dent tibi Sidonias matres. me uoce quieta 
adfatus iubet et uestros et coniugis una 
arcere amplexus pater, impenetrabilis ille 
luctibus et numquam summissus colla dolori.' 
 Hic alto iuuenis gemitu lacrimisque coortis    415 
'Magne parens,' inquit 'quo maius numine nobis 
Tarpeia nec in arce sedet, si iura querelis 
sunt concessa piis, cur hoc matrique mihique 
solamen, uel cur decus hoc, o dure, negasti, 
tangere sacratos uultus atque oscula ab ore    420 
libauisse tuo? dextram mihi prendere dextra 
non licitum? leuiora forent haec uulnera quantum, 
si ferre ad manis infixos mente daretur 
amplexus, uenerande, tuos. sed uana recordor 
ni, Mare, (nam primo tunc haerebamus in aeuo)    425 
humana maior species erat. horrida cano 
uertice descendens ingentia colla tegebat 
caesaries, frontique coma squalente sedebat 
terribilis decor atque animi uenerabile pondus. 
nil posthac oculis simile incidit.' excipit inde    430 
iam Marus atque, inhibens conuellere uulnera questu, 
'Quid, cum praeteritis inuisa penatibus' inquit 
'hospitia et sedes Poenorum intrauit acerbas? 
adfixi clipei currusque et spicula nota 
aedibus in paruis, magni monumenta triumphi,    435 
pulsabant oculos, coniunxque in limine primo 
clamabat: "Quo fers gressus? non Punicus hic est, 
Regule, quem fugias, carcer. uestigia nostri 
casta tori domus et patrium sine crimine seruat 
inuiolata larem. semel hic iterumque (quid, oro,    440 
pollutum est nobis?) prolem, gratante senatu 
et patria, sum enixa tibi. tua, respice, sedes 
haec est, unde ingens umeris fulgentibus ostro 
uidisti Latios consul procedere fasces, 
unde ire in Martem, quo capta referre solebas    445 
et uictor mecum suspendere postibus arma. 
non ego complexus et sanctae foedera taedae 
coniugiumue peto: patrios damnare penatis 
absiste ac natis fas duc concedere noctem." 
 Hos inter fletus iunctus uestigia Poenis    450 
limine se clusit Tyrio questusque reliquit. 
uixdum clara dies summa lustrabat in Oeta 
Herculei monumenta rogi, cum consul adire 
accirique iubet Libyas. tum limina templi 
uidimus intrantem. quae consultata senatus,    455 
quasue uiri uoces extremum curia maerens 
audierit, placido nobis ipse edidit ore. 
intulit ut gressus, certatim uoce manuque 
ad solitam sedem et uestigia nota uocabant. 
abnuit antiquumque loci aspernatus honorem.    460 
at circumfusi non setius undique dextram 
prensare ac, patriae ductorem nomine tanto 
redderet, orabant: captiua posse redemptum 
pensari turba, ac Tyrias tum iustius arces 
arsuras dextra, fuerit quae uincta catenis.    465 
 Tum palmas simul attollens ac lumina caelo 
"Iustitiae rectique dator, qui cuncta gubernas, 
nec leuior mihi diua Fides Sarranaque Iuno, 
quos reditus testes iurata mente uocaui, 
sit mihi fas me digna loqui Latiosque tueri    470 
uoce focos: ibo ad Tyrios non segnior," inquit 
"stante fide reditus et saluo foedere poenae. 
sic nobis rerum exitio desistite honorem 
tendere. tot bellis totque annis fregimus aeuum. 
nunc etiam uinclis et longo carcere torpent    475 
captiuo in senio uires. fuit ille nec umquam, 
dum fuit, a duro cessauit munere Martis 
Regulus. exangui spectatis corpore nomen. 
at non Carthago, fraudum domus, inscia quantum 
e nobis restet, iuuenes parat, aspera ferro    480 
pectora, captiuos nostra pensare senecta. 
ite dolos contra, gensque astu fallere laeta 
discat, me capto quantum tibi, Roma, supersit. 
nec uero placeat, nisi quae de more parentum 
pax erit. exposcunt Libyes nobisque dedere    485 
haec referenda, pari libeat si pendere bellum 
foedere et ex aequo geminas conscribere leges. 
sed mihi sit Stygios ante intrauisse penatis, 
talia quam uideam ferientis pacta Latinos." 
 Haec fatus Tyriae sese iam reddidit irae,    490 
nec monitus spernente grauis fido&lt;s&gt;que senatu 
Poenorum dimissa cohors. quae maesta repulsa 
ac minitans capto patrias properabat ad oras. 
prosequitur uulgus, patres, ac planctibus ingens 
personat et luctu campus. reuocare libebat    495 
interdum et iusto raptum retinere dolore. 
 At trepida et subito ceu stans in funere coniunx, 
ut uidit puppi properantem intrare, tremendum 
uociferans celerem gressum referebat ad undas: 
"Tollite me, Libyes, comitem poenaeque necisque.    500 
hoc unum, coniunx, uteri per pignora nostri 
unum oro: liceat tecum quoscumque ferentem 
terrarum pelagique pati caelique labores. 
non ego Amyclaeum ductorem in proelia misi, 
nec nostris tua sunt circumdata colla catenis.    505 
cur usque ad Poenos miseram fugis? accipe mecum 
hanc prolem. forsan duras Carthaginis iras 
flectemus lacrimis, aut, si praecluserit aures 
urbs inimica suas, eadem tunc hora manebit 
teque tuosque simul, uel, si stat rumpere uitam,    510 
in patria moriamur. adest comes ultima fati." 
 Has inter uoces uinclis resoluta moueri 
paulatim et ripa coepit decedere puppis. 
tum uero infelix, mente&lt;m&gt; furiata dolore, 
exclamat fessas tendens ad litora palmas:    515 
"En, qui se iactat Libyae populisque nefandis 
atque hosti seruare fidem. data foedera nobis 
ac promissa fides thalamis ubi, perfide, nunc est?" 
ultima uox duras haec tunc penetrauit ad auris, 
cetera percussi uetuerunt noscere remi.    520 
 Tum fluuio raptim ad pelagi deuoluimur oras 
ac legimus pontum pinuque immane cauata 
aequor et immensas curua trabe findimus undas. 
ludibrium necis horrescens, uis aspera ponti 
obrueret scopulisque ratem furor improbus Euri    525 
frangeret, optabam: letum id commune fuisset. 
sed nos ad poenam moderato flamine lenes 
uexerunt Zephyri Tyrioque dedere furori. 
 Infelix uidi patriamque remissus in urbem 
narrator poenae dura mercede reuerti.    530 
nec tibi nunc ritus imitantem irasque ferarum 
Pygmalioneam temptarem expromere gentem, 
si maius quicquam toto uidisset in orbe 
gens hominum, quam quod uestri ueneranda parentis 
edidit exemplum uirtus. pudet addere questus    535 
suppliciis, quae spectaui placido ore ferentem. 
tu quoque, care puer, dignum te sanguine tanto 
fingere ne cessa atque orientis comprime fletus. 
praefixo paribus ligno mucronibus omnes 
armantur laterum crates, densumque per artem    540 
texitur erecti stantisque ex ordine ferri 
infelix stimulus, somnisque hac fraude negatis 
quocumque inflexum producto tempore torpor 
inclinauit iners, fodiunt ad uiscera corpus. 
absiste, o iuuenis, lacrimis. patientia cunctos    545 
haec superat currus. longo reuirescet in aeuo 
gloria; dum caeli sedem terrasque tenebit 
casta Fides, dum uirtutis uenerabile nomen, 
uiuet; eritque dies, tua quo, dux inclite, fata 
audire horrebunt a te calcata minores.'    550 
 Haec Marus et maesta refouebat uulnera cura. 
interea, rapidas perfusa cruoribus alas, 
sicut sanguinea Trasimenni tinxerat unda, 
uera ac ficta simul spargebat Fama per Vrbem. 
Allia et infandi Senones captaeque recursat    555 
attonitis arcis facies. excussit habenas 
luctificus Pauor, et tempestas aucta timendo. 
hic raptim ruit in muros: uox horrida fertur 
'Hostis adest', iaciuntque sudes et inania tela. 
ast aliae laceris canentes crinibus alta    560 
uerrunt tecta deum et seris post fata suorum 
sollicitant precibus. requiem tenebraeque diesque 
amisere: iacent portis ululante dolore 
dispersum uulgus, remeantumque ordine longo 
seruat turba gradus. pendent ex ore loquentum,    565 
nec laetis sat certa fides, iterumque morantur 
orando et, uultu interdum sine uoce precati, 
quod rogitant, audire pauent. hi&lt;n&gt;c fletus, ubi aures 
percussae grauiore malo, metus inde, negatum 
si scire, et dubius responsi nuntius haesit.    570 
iamque ubi conspectu redeuntum uisa propinquo 
corpora, sollicite laeti funduntur et ipsis 
oscula uulneribus figunt superosque fatigant. 
 Hic inter trepidos, curae uenerandus, agebat 
Serranum Marus, atque olim post fata mariti    575 
non egressa domum uitato Marcia coetu 
et lucem causa natorum passa ruebat 
in luctum similem antiquo. turbata repente 
agnoscensque Marum 'Fidei comes inclite magnae, 
hunc certe mihi reddis.' ait 'leue uulnus? an alte    580 
usque ad nostra ferus penetrauit uiscera mucro? 
quicquid id est, dum non uinctum Carthago catenis 
abripiat poenaeque instauret monstra paternae, 
gratum est, o superi. quotiens heu, nate, petebam, 
ne patrias iras animosque in proelia ferres    585 
neu te belligeri stimularet in arma parentis 
triste decus. nimium uiuacis dura senectae 
supplicia expendi. quaeso, iam parcite, si qua 
numina pugnastis nobis.' 
 At cladis acerbae 
discussa ceu nube, patres conquirere fessis    590 
iam rebus meditantur opem, atque ad munera belli 
certatur, pulsusque timor grauiore periclo. 
maxima curarum rectorem ponere castris 
cui Latium et moles rerum quassata recumbat, 
spectante occasum patria. Iouis illa ruenti    595 
Ausoniae atque Italis tempus protendere regnis 
cura fuit; nam Tyrrhenos Poenumque secundis 
Albana surgens respexerat arce tumentem, 
qui ferre in muros uictricia signa parabat. 
tum quassans caput 'Haud umquam tibi Iuppiter,' inquit    600 
'o iuuenis, dederit portas transcendere Romae 
atque inferre pedem. Tyrrhenas sternere ualles 
caedibus, et ripas fluuiorum exire Latino 
sanguine fas fuerit: Tarpeium accedere collem 
murisque aspirare ueto.' quater inde coruscum    605 
contorsit dextra fulmen, quo tota reluxit 
Maeonidum tellus, atramque per aethera uoluens 
abrupto fregit caelo super agmina nubem. 
nec Poenum auertisse satis: dat numine magno 
Aeneadis mentem gremio deponere tuto    610 
Romuleam laudem Fabioque salutis habenas 
credere ductori. cui postquam tradita belli 
iura uidet, 'Non hunc' inquit 'superauerit unquam 
inuidia aut blando popularis gloria fuco, 
non astus fallax, non praeda aliusue cupido.    615 
bellandi uetus ac laudum cladumque quieta 
mente capax. par ingenium castrisque togaeque.' 
sic genitor diuum recipitque ad sidera gressum. 
 Hic circumspectis nulli deprensus in armis 
laudatusque Ioui Fabius mirabile quantum    620 
gaudebat reducem patriae adnumerare reuersus, 
duxerat egrediens quam secum in proelia, pubem. 
nec membris quisquam natoue pepercit amato 
acrius aut uidit socium per bella cruorem 
tristior. atque idem, perfusus sanguine uictor    625 
hostili, plenis repetebat moenia castris. 
stirpe genus clarum caeloque adfinis origo. 
nam remeans longis olim Tirynthius oris 
et triplicis monstri famam et spectacula captas 
mira boues hac, qua fulgent nunc moenia Romae,    630 
egit ouans. tunc Arcadius, sic fama, locabat 
inter desertos fundata Palatia dumos 
paupere sub populo ductor, cum regia uirgo 
hospite uicta sacro Fabium de crimine laeto 
procreat et magni commiscet seminis ortus    635 
Arcas in Herculeos mater uentura nepotes. 
ter centum domus haec Fabios armauit in hostem 
limine progressos uno; pulcherrima quorum 
cunctando Fabius superauit facta ducemque 
Hannibalem aequando. tantus tunc, Poene, fuisti.    640 
 Dum se perculsi renouant in bella Latini, 
turbatus Ioue et exuta spe moenia Romae 
pulsandi, collis Vmbros atque arua petebat 
Hannibal, excelso summi qua uertice montis 
deuexum lateri pendet Tuder, atque ubi latis    645 
proiecta in campis nebulas exhalat inertis 
et sedet ingentem pascens Meuania taurum, 
dona Ioui. tum Palladios se fundit in agros 
Picenum diues praedae atque errantibus armis, 
quo spolia inuitant, transfert populantia signa,    650 
donec pestiferos mitis Campania cursus 
tardauit bellumque sinu indefensa recepit. 
 Hic dum stagnosi spectat templumque domosque 
Literni ductor, uaria splendentia cernit 
pictura belli patribus monumenta prioris    655 
exhausti: nam porticibus signata manebant, 
quis inerat longus rerum et spectabilis ordo. 
primus bella truci suadebat Regulus ore, 
bella neganda uiro, si noscere fata daretur. 
at princeps Poenis indicta more parentum    660 
Appius astabat pugna lauroque reuinctus 
iustum Sarrana ducebat caede triumphum. 
aequoreum iuxta decus et nauale tropaeum, 
rostra gerens niuea surgebat mole columna. 
exuuias Marti ~donumque Du&lt;i&gt;lius, alto    665 
ante omnis mersa Poenorum classe, dicabat. 
cui, nocturnus honos, funalia clara sacerque 
post epulas tibicen adest, castosque penatis 
insignis laeti repetebat murmure cantus. 
cernit et extremos defuncti ciuis honores:    670 
Scipio ductoris celebrabat funera Poeni, 
Sardoa uictor terra. uidet inde ruentem 
litoribus Libycis dispersa per agmina pubem; 
instabat crista fulgens et terga premebat 
Regulus: Autololes Nomadesque et Maurus et Hammon    675 
et Garamas positis dedebant oppida telis. 
lentus harenoso spumabat Bagrada campo 
uiperea sanie, turmisque minantibus ultro 
pugnabat serpens et cum duce bella gerebat. 
necnon proiectum puppi frustraque uocantem    680 
numina Amyclaeum mergebat perfida ponto 
rectorem manus, et seras tibi, Regule, poenas 
Xanthippus digni pendebat in aequore leti. 
addiderant geminas medio consurgere fluctu 
Aegatis: lacerae circum fragmenta uideres    685 
classis et effusos fluitare in gurgite Poenos. 
possessor pelagi pronaque Lutatius aura 
captiuas puppis ad litora uictor agebat. 
haec inter iuncto religatus in ordine Hamilcar, 
ductoris genitor, cunctarum ab imagine rerum    690 
totius in sese uulgi conuerterat ora. 
sed Pacis faciem et pollutas foederis aras 
deceptumque Iouem ac dictantis iura Latinos 
cernere erat. strictas trepida ceruice securis 
horrebat Libys, ac summissis ordine palmis    695 
orantes ueniam iurabant inrita pacta. 
haec Eryce e summo spectabat laeta Dione. 
 Quae postquam infesto percensuit omnia uultu 
adridens Poenus, lenta proclamat ab ira: 
'Non leuiora dabis nostris inscribere tectis    700 
acta meae dextrae: captam, Carthago, Saguntum 
da spectare, simul flamma ferroque ruentem; 
perfodiant patres natorum membra. nec Alpes 
exiguus domitas capiet locus: ardua celsis 
persultet iuga uictor equis Garamasque Nomasque.    705 
addes Ticini spumantis sanguine ripas 
et nostrum Trebiam et Trasimenni litora Tusci 
clausa cadaueribus. ruat ingens corpore et armis 
Flaminius, fugiat consul manante cruore 
Scipio et ad socios nati ceruice uehatur.    710 
haec mitte in populos, et adhuc maiora dabuntur. 
flagrantem effinges facibus, Carthago, Libyssis 
Romam et deiectum Tarpeia rupe Tonantem. 
interea uos, ut dignum est, ista (ocius ite) 
o iuuenes, quorum dextris mihi tanta geruntur,    715 
in cineres monumenta date atque inuoluite flammis.'
 

 
	 
		 Silius 
		 The Latin Library 
		 The Classics Page