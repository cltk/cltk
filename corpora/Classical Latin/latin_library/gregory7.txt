Gregory VII: Epistolae Vagantes
		 

		 
		 
	 
	
 

 GREGORIUS VII: EPISTOLAE VAGANTES
 

 

 
 1 (1073, dopo il 30 giugno)
 

 
Gregorius episcopus seruus seruorum Dei carissimo fratri in 
Christo Lanfranco uenerabili Cantuariorum archiepiscopo salutem 
et apostolicam benedictionem.
 

 
Qualiter nobis apostolici regiminis honor et onus impositum 
sit, et quantis undique stringamur angustiis, praesentium tibi 
portitor indicabit, cui respectu tuae dilectionis etiam nonnulla 
nostris adhuc familiaribus occulta aperuimus. De caetero in primis 
fraternitatem tuam rogamus ut Deum pro nobis iugiter exorare 
non pigeat, et subditos sibi uel coniunctos fratres suis nos 
orationibus apud Deum iuuare commoneat. Quanto enim in 
maiore periculo positi sumus, tanto amplius tuis et bonorum 
omnium suffragiis indigemus. Nos etenim, si diuinae uindictae 
iudicium effugere uolumus, contra multos insurgere et eos in 
animam nostram prouocare compellimur. Nam dum omnes fere, 
sicut ait apostolus, quae sua sunt non quae Ihesu Christi quaerunt, 
regnorum principes et huius mundi potentes ut cupiditates suas 
expleant legem Dei et iusticiam non iam neglegenter deserunt sed 
summis conatibus impugnant, ut illud prophetae nunc sub oculis 
uideamus impletum: "Astiterunt reges terrae, et principes 
conuenerunt in unum, aduersus Dominum et aduersus christum 
eius." Episcopi uero et qui pastores animarum esse deberent, 
mundi gloriam et delicias carnis insatiabili desiderio prosequentes,
non solum in semetipsis quae sancta quaeque sunt religiosa 
confundunt, sed subditos suos ad omne nefas operum suorum 
exemplo pertrahunt. Quibus non contraire quam nobis periculosum 
resistere autem et eorum nequiciam refrenare quam difficile 
sit, tua prudentia nouit. Sed quoniam quos dolores inter 
has patiamur angustias, ut supradiximus, huic communi filio 
nostro tibi referendum exeruimus, plura de his dicere supersedemus.
Tuam uero fraternitatem etsi monitore non egeat, impellente 
tamen nos sollicitudine admonemus quatinus grauiora usquequaque 
resecare uitia studeat, et inter omnia et prae omnibus nefas 
quod de Scottis audiuimus, uidelicet quod plerique proprias 
uxores non solum deserunt sed etiam uendunt, modis omnibus 
prohibere contendat. Ad haec enim apostolica te auctoritate fultum 
esse uolumus, ut non solum in Scottis hoc scelus sed etiam in 
aliis, si quos in Anglorum insula tales esse cognoueris, dura 
animaduersione punias et radicem tanti mali prudenti sarculo 
correctionis penitus extirpare non differas.
 

 
 
 2 (1073, dopo il 12 luglio)
 

 
Gregorius episcopus seruus seruorum Dei clericis monachis ac 
religiosis laycis disciplinam sancte recordationis Iohannis Gualberti 
abbatis imitantibus salutem et apostolicam benedictionem.
 

 
Licet uenerande memorie eundem Iohannem patrem uestrum 
corporeis oculis non uiderimus, quia tamen fidei eius puritas in
Tuscie partibus mirabiliter resplenduit multo cum amore dileximus. 
Cuius sancte conuersationis quamuis uos imitatores 
esse non ambigamus, ut uigor rectitudinis uestre ad extirpandam 
de agro dominico zizaniam sollicitius inuigilet attentiusque ferueat 
paterne uobis exhortationis uerba impendimus. Vos itaque dilectissimi 
in quantum humana possibilitas permittit uitam illius 
sequentes et uere filios eius et heredes simili uos conuersatione 
probantes, uiriliter agite et confortamini in Domino et in potentia 
uirtutis eius. Documenta sanctarum scripturarum, quibus 
hereticorum argumenta destruuntur et fides sancte ecclesie 
defenditur contra membra diaboli que diuersis machinationibus 
christianam religionem conantur euertere, mens uestra cotidie 
meditetur et ea qua solet libertate in malorum confusione erigatur. 
Eos uero qui in uobis confidunt et consilium religionis uestre 
sequi disponunt more predicti patris uestri suscipite, et de his 
que ad salutem eorum pertinere uidentur sanctis exhortationibus 
instruite, ut non solum uestra sed et uos sequentium circumpositi 
populi considerantes sancta opera glorificent patrem uestrum qui 
in celis est. Nos autem ipsum amorem quem patri uestro et uobis 
olim impendimus donec nostros spiritus rexit artus exhibere 
desideramus, et tanto quidem deinceps maiori uos caritate fouebimus 
quanto uos in diuinis negotiis feruentiores esse probabimus, 
quibus non solum spirituale sed et seculare, si necesse fuerit, 
auxilium Deo adiuuante ministrabimus. Vos igitur omnipotentem 
Dominum exorate, ut ipse uires et facultates nobis tribuat, 
quatinus suscepti regiminis importabile pondus possimus tollerare 
et sanctam ecclesiam in statum antique religionis reducere. 
Valete.
 

 
 
 3 (1074, dopo il 9 marzo)
 

 
G. episcopus seruus seruorum Dei R. Turonensi archiepiscopo.
 

 
Apostolicae sedis benedictionem tibi libenter mandaremus, nisi 
excommunicato Fulconi Andegauensi comiti te communicasse 
grauiter doleremus. Et quia in Romana synodo haec sunt relata 
et probabiliter enarrata, ab uniuerso sacri concilii coetu est laudatum 
ut, quoniam ab apostolica sede anathematizato adherere non 
timuisti, uerum etiam diuina illi misteria celebrare praesumpsisti, 
canonicae ultionis gladius in te deberet uibrari et depositionis 
sententia rite posset depromi. Sed interuenientibus carissimi 
fidelis nostri Astonis marchionis precibus hoc ad praesens distulimus 
et inducias tibi satisfaciendi usque ad proximam Omnium 
Sanctorum futuram festiuitatem concessimus. Quapropter fraternitatem 
tuam monemus ut ad hunc terminum uenire non dimittat 
ne, quod absit, nos in se quod non optamus depromere cogat.
 

 
 
 4 (1074, aprile)
 

 
Gregorius episcopus seruus seruorum Dei clero et populo Matisconensis 
ecclesiae salutem et apostolicam benedictionem.
 

 
Quanta sit erga uos et locum uestrum apostolicae sedis beneuolentia 
ex amore quem in episcopum uestrum habemus cognoscere 
datur, qui episcopalis officii benedictionem et dignitatem per 
impositionem manuum nostrarum, auctore Deo, suscepisse 
dignoscitur. Caeterum ut ordinationis suae certa demonstrare 
possit indicia, sicut oportere cognouimus cum litteris nostris 
et apostolico sigillo eum ad uos remisimus, ammonentes uos et 
apostolica auctoritate praecipientes ut eum omni dilectione et 
gaudio recipientes unanimiter honoretis, et reuerentiam quae 
patri debetur et episcopo fideli obedientia ac deuota subiectione 
sibi exhibeatis, attendentes dominica uerba: "Qui uos audit me 
audit, et qui uos spernit me spernit." Tanto enim laetioribus 
animis hunc suscipere, uenerari, timere, debetis ac diligere, 
quanto eum ab omni simoniaca ambitione purum et incontaminatum, 
nec aliunde quam per ostium ad custodiam animarum 
uestrarum in ecclesiam introisse et episcopalis uigilantiae speculam 
constat ascendisse. Proinde nos multum uobis congaudentes 
rogamus et ammonemus dilectionem uestram quatenus ad 
regendam sibi commissam ecclesiam eiusque iura conseruanda, 
et ubi opus fuerit recuperanda, quantum ualetis consilium sibi 
et adiutorium praebeatis, et in omnibus quae ad christianam 
religionem pertinent eius ammonitionibus acquiescatis, scientes 
sibi ac uobis et ecclesiae cuius in Christo spiritales filii estis 
apostolica suffragia, quantum Deo praestante possumus, ad 
libertatem fidei uestrae et nostram profectumque salutis ubique 
prompta atque parata fore.
 

 
 
 5 (1074, dopo il 16 dicembre)
 

 
Quanta sit mihi meditatio quantumque desiderium mare
transeundi, ut christianis qui more pecudum a paganis occiduntur
Christo fauente ualeam succurrere, erubesco quibusdam dicere ne 
uidear aliqua duci leuitate. Sed tibi, o charissima plena dilectione 
filia, nil horum dubito indicare, de cuius prudentiae studio 
quantum possim praesumere tu ipsa uix poteris exprimere. 
Quapropter uisis super hac re nostris literis quas mitto ultramontanis, 
si quid potes adhibere consilium immo creatori tuo 
adiutorium summopere procura, quia si pulchrum est, ut quidam 
dicunt, pro patria mori, pulcherrimum est ac ualde gloriosum 
carnem morticinam pro Christo dare, qui est aeterna uita. Credo 
enim multos milites in tali labore nobis fauere, ipsam etiam nostram 
imperatricem nobiscum ad illas partes uelle uenire teque secum 
ducere, matre tua in partibus his relicta pro tuendis rebus 
communibus; quia sic tute Christo iuuante possemus abire. 
Proinde praedicta imperatrix causa orationis ueniens multos ad 
hoc opus una tecum posset animare. Ego autem talibus ornatus 
sororibus libentissime mare transirem ut animam meam, si 
oporteret, uobiscum pro Christo ponerem, quas mihi semper 
cupio in aeterna patria adherere. Quid super hac re et de tuo 
aduentu Romam tibi uideatur, citissime procura rescribere. Quam 
Dominus omnipotens de uirtute in uirtutem ducendo dignetur 
benedicere, ut uniuersalis mater longo tempore de te possit 
gaudere.
 

 
 
 6 (1075, febbraio)
 

 
G. seruus seruorum Dei Mogontino archiepiscopo salutem et 
apostolicam benedictionem.
 

 
Cum apostolica auctoritate et ueridicis sanctorum patrum 
sententiis incitati ad eliminandam simoniacam heresim et praecipiendam 
clericorum castitatem pro nostri officii debito exarsimus, 
tibi cui est clerus et populus amplissime dilatatus, cui praeterea 
plures et late dispersi suffraganei sunt, hoc obedientiae munus 
iniungere decreuimus, ut tam per te quam per coadiutores tuos 
hoc Romanae ecclesiae decretum uniuerso clero studiosius 
inculcares et inuiolabiter tenendum proponeres. Qua de re tibi 
etiam speciales litteras cudere bulla nostra impressas collibuit, 
quarum fultus auctoritate tucius animosiusque praeceptis nostris 
obtemperes et de sanctuario Domini simoniacam heresim et fedam 
libidinosae contagionis pollutionem expellas. Vnde non ab re 
tibi scribendum fore arbitrati sumus, nos iuxta auctoritatem 
sanctorum patrum in nostra synodo sententiam dedisse, ut hi qui 
per symoniacam heresim, hoc est interuentu precii, ad aliquem 
sacrorum ordinum gradum uel officium promoti sunt, nullum 
in sancta ecclesia ulterius locum ministrandi habeant; illi quoque 
qui ecclesias datione pecuniae obtinent omnino eas perdant, ne 
deinceps uendere aut emere alicui liceat; sed nec illi qui in 
crimine fornicationis iacent missas celebrare aut secundum 
inferiores ordines ministrare altari debeant. Statuimus etiam ut 
si ipsi contemptores fuerint nostrarum immo sanctorum patrum 
constitutionum, populus nullo modo eorum officia recipiat, ut 
qui pro amore Dei et officii dignitate non corriguntur uerecundia 
saeculi et obiurgatione populi resipiscant. Studeat ergo fraternitas 
tua sic se in his rebus nobis cooperatricem exhibere, sic crimina
ista de ecclesiis tuis radicitus euellere, quatinus boni pastoris 
meritum apud Deum ualeas obtinere et Romana ecclesia de te sicut 
de karissimo fratre et studioso cooperatore debeat gaudere.
 

 
 
 7 (1075, febbraio)
 

 
G. episcopus seruus seruorum Dei Magdaburgensi archiepiscopo 
salutem et apostolicam benedictionem.
 

 
 
 8 (1075, febbraio-marzo)
 

 
Gregorius episcopus seruus seruorum Dei dilecto in Christo 
fratri Ottoni Constantiensi episcopo salutem et apostolicam benedictionem.
 

 
Instantia nuntiorum tuorum festinanter redire uolentium non 
permisit nos fraternitati tue que in Romana synodo constituta 
sunt seriatim intimare. Hec tantum necessario tibi scribenda fore 
arbitrati sumus, nos iuxta auctoritatem sanctorum patrum in 
eadem synodo sententiam dedisse, ut hi qui per symoniacam 
heresim, hoc est interuentu precii, ad aliquem sacrorum ordinum 
gradum uel officium promoti sunt, nullum in sancta ecclesia
ulterius ministrandi locum habeant; illi quoque qui ecclesias 
datione pecunie obtinent omnino eas perdant, nec deinceps 
uendere aut emere alicui liceat; sed nec illi qui in crimine fornicationis 
iacent missas celebrare aut secundum inferiores ordines 
ministrare altari debeant. Statuimus etiam ut si ipsi contemptores 
fuerint nostrarum immo sanctorum patrum constitutionum, 
populus nullomodo eorum officia recipiat ut qui pro amore Dei et 
officii dignitate non corriguntur, uerecundia seculi et obiurgatione 
populi resipiscant. Studeat igitur fraternitas tua sic se in his 
nobis cooperatricem exhibere, sic crimina ista radicitus de ecclesiis 
tuis euellere, quatinus boni pastoris meritum apud Deum ualeas 
obtinere et Romana ecclesia de te sicut de karissimo fratre et 
studioso cooperatore debeat gaudere.
 

 
 
 9 (1075)
 

 
Gregorius seruus seruorum Dei Ottoni Constantiensi episcopo 
salutem et apostolicam benedictionem.
 

 
Perlatum est ad nos de fraternitate tua quod satis inuitus et 
mestus audiui quodque, si uel de extremo christiane plebis 
membro ad audientiam nostram deferretur, seueriore districtioris 
discipline censura esset proculdubio castigandum. Cum enim, 
apostolica auctoritate et ueridicis sanctorum patrum sententiis 
incitati, ad eliminandam symoniacam heresim et precipiendam 
clericorum castitatem pro nostri officii debito exarsimus, Mogontino 
uenerabili archiepiscopo confratri nostro, cui plures et late
dispersi suffraganei sunt, hoc obedientie munus iniunximus, ut 
tam per se quam per coadiutores suos hoc Romane ecclesie 
decretum uniuerso clero studiosius inconculcaret et inuiolabiliter 
tenendum proponeret. Tibi quoque, cui plurimus Constantiensis 
episcopii clerus et populus amplissime dilatatus, ob eandem 
causam speciales litteras cudere bulla nostra impressas collibuit, 
quarum fultus auctoritate tutius animosiusque preceptis nostris 
obtemperares et de sanctuario Domini symoniacam heresim et 
fedam libidinose contagionis pollutionem expelleres. Apostolica 
namque beati Pauli prepollet auctoritas qua, fornicatores et 
adulteros cum ceteris sceleratis connumerans, diffinitam sue 
iussionis sententiam subicit: "cum eiusmodi nec cibum capere". 
Preterea uniuersus catholice ecclesie cetus aut uirgines sunt 
aut continentes aut coniuges. Quicumque ergo extra hos tres 
ordines reperitur, inter filios ecclesie siue intra christiane 
religionis limites non numeratur. Vnde et nos, si uel extremum 
laicum pelicatui adherentem liquido cognouerimus, hunc uelut 
precisum a corpore dominico membrum donec peniteat condigne 
a sacramentis altaris arcemus. Quomodo ergo sanctorum sacramentorum distributor uel minister esse debet, qui nulla ratione 
potest esse uel particeps ? Sed illa beati pape Leonis nos impulit 
auctoritas, qui subdiaconis ineundit conubii licentiam prorsus 
abstulit; quod decretum beati pape Leonis posteriores sancte 
Romane ecclesie pontifices, maxime doctor eximius Gregorius, 
ita pro lege sanxerunt ut deinceps tribus his ordinibus ecclesiasticis, 
sacerdotibus leuitis et subdiaconibus, uincula coniugalia 
omnino sint prohibita. Cum autem hec omnia tibi obseruanda 
pastorali prouidentia transmitteremus, tu, non sursum cor sed 
deorsum in terra ponens, predictis ordinibus frena libidinis, 
sicut accepimus, laxasti, ut qui mulierculis se iunxerant in 
flagitio persisterent, et qui necdum duxerant tua interdicta non 
timerent. O impudentiam, o audaciam singularem, uidelicet 
episcopum sedis apostolice decreta contempnere, precepta sanctorum 
patrum conuellere, immo uero preceptis contraria ac fidei 
christiane repugnantia de superiori loco et de cathedra pontificali 
subiectis ingerere. Quapropter tibi apostolica auctoritate
precipimus, ut ad proximam synodum nostram prima ebdomada 
quadragesime te presentem exhibeas, tam de hac inobedientia 
et sedis apostolice contemptu quam de omnibus que tibi obiciuntur 
canonice responsurus.
 

 
 
 10 (1075)
 

 
Gregorius episcopus seruus seruorum Dei clericis et laicis, 
maioribus et minoribus, in Constantiensi episcopatu consistentibus, 
christianam legem diligentibus, salutem et apostolicam 
benedictionem.
 

 
Misimus fratri nostro episcopo uestro Ottoni litteras exhortatorias, 
per quas pro nostri necessitate officii apostolica auctoritate 
iniunximus illi ut symoniacam heresim de ecclesia sua penitus 
excluderet et castitatem clericorum studiose predicandam susciperet 
et firmiter tenendam episcopali uigilantia inculcaret. Nam 
sic eam nobis euangelice et apostolice littere, autenticarum 
synodorum decreta et eximiorum doctorum precepta insinuant, 
ut eam dissimulare et negligere sine magno anime nostre et 
populi christiani detrimento non possimus. Sed episcopus uester 
neque beati Petri reuerentia precepti neque officii sui sollicitudine 
attractus, ut nobis relatum est, que paterne suaseramus 
perficere curauit, et, ut non solum inobedientie uerum etiam 
rebellionis offensam contraheret, quemadmodum accepimus, 
palam clericis suis iussioni nostre immo beati Petri omnino
contraria permisit ita ut qui mulierculas habuerant retinerent et 
qui non habebant illicita temeritate subintroducerent. Quod ut 
audiuimus moleste ferentes, secundam ei scripsimus epistolam, 
indignationis ei nostre motus ostendentes et idem preceptum 
iterato acrius inculcantes, quin etiam ipsum ad synodum Romanam 
que prima proxime quadragesime ebdomada futura est aduocauimus, 
ut pro se rationem reddat et inobedientie causas, si 
rationabiles habuerit, in audientia totius conuentus exponat.
Hec ideo, filii karissimi, uobis innotescimus ut anime uestre 
saluti consulamus. Si enim beato Petro et sancte sedi apostolice 
fronte aperta repugnans et contumax esse uoluerit, liquido manifestum 
est quia qui matrem uel patrem inhonorat nullam a fidelibus 
patris et matris filiis iure obedientiam exigere aut querere 
debeat. Indignum est enim ut qui magistro detrectat subesse, 
magister auditoribus postulet preesse. Quapropter omnibus, 
sicut prediximus, maioribus atque minoribus Deo et beato Petro 
adherentibus apostolica auctoritate precipimus, si in obduratione 
sua persistere uoluerit, nullam ei obedientie reuerentiam exhibeatis. 
Neque id anime uestre perniciem esse putetis. Nam si, 
ut totiens iam prediximus, preceptis apostolicis uoluerit esse 
contrarius, ab omni illius subiectionis iugo beati Petri auctoritate 
absoluimus ita ut, si etiam sacramenti obligatione quilibet ei 
fuerit obstrictus, quam diu Deo omnipotenti et sedi apostolice 
rebellis extiterit, nulla ei fidelitatis exhibitione fiat obnoxius. 
Non enim cuilibet persone contra creatorem suum, qui cunctis 
preponendus est, aliquis debet obedire, sed debemus contra 
Deum superbienti resistere ut, saltem hac necessitate coactus, 
ad uiam iusticie addiscat redire. Quanti enim periculi quanteque 
a christiana lege sit alienationis obedientiam maxime apostolice 
sedi non exhibere, ex dictis beati Samuelis prophete potestis 
cognoscere, que sanctissimus papa Gregorius in ultimo libro 
Moralium procurauit exponere. Vt autem ea sint nobis in promptu, 
scripta transmisimus, quatinus indubitanter sciatis nos uobis nouam 
non dicere sed antiquam sanctorum patrum doctrinam propalare:
Hinc Samuel ait: "Melior est obedientia quam uictime, et auscultare 
magis quam offerre adypem arietum; quoniam quasi peccatum ariolandi
est repugnare, et quasi scelus ydolatrie nolle acquiescere". Obedientia 
quippe uictimis iure preponitur, quia per uictimas aliena caro, per 
obedientiam uero uoluntas propria mactatur. Tanto igitur quisque 
Deum citius placat quanto ante eius oculos, repressa arbitrii sua 
superbia, gladio precepti se immolat. Quo contra ariolandi peccatum 
inobedientia dicitur ut quanta sit uirtus obedientie demonstretur. 
Ex aduerso igitur melius ostenditur quid de eius laude sentiatur. Si enim 
"quasi ariolandi peccatum est repugnare et quasi scelus ydolatrie 
nolle acquiescere", sola est que fidei meritum possidet, qua sine quisque conuincitur infidelis, etiam si fidelis esse uideatur.
 

 
 
 11 (1075)
 

 
Gregorius episcopus seruus seruorum Dei omnibus clericis et 
laicis in regno Teutonicorum constitutis salutem et apostolicam 
benedictionem.
 

 
Audiuimus quod quidam episcoporum apud uos commorantium 
ut sacerdotes et diaconi et subdiaconi mulieribus commisceantur 
aut consentiant aut negligant. His precipimus uos nullomodo 
obedire uel illorum preceptis consentire, sicut ipsi apostolice 
sedis preceptis non obediunt neque auctoritati sanctorum patrum 
consentiunt. Testante diuina scriptura, facientes et consentientes 
par pena complectitur. Omnipotens et misericors Deus, qui ultra 
spem, qui ultra meritum miscretur et consolatur nos in omni 
tribulatione nostra, aperiat cor uestrum in lege sua et confirmet 
uos in preceptis suis ut, auctoritate beati Petri a cunctis peccatis 
absolutos, uos ad celeste regnum perducat regnaturos. Amen.
 

 
 
 12 (1075)
 

 
Gregorius episcopus seruus seruorum Dei omnibus abbatibus et 
praelatis tam monachorum quam et canonicorum per Gallias constitutis 
salutem et apostolicam benedictionem.
 

 
Fraternitatem uestram, dilectissimi fratres, latere minime 
credimus quasdam aecclesiarum uestrarum beato Petro et nobis 
annuos census persoluere ex praecedentium patrum institutionibus 
debere. Sed quia quidam uestrum partim neglegentia partim uero 
tenaci induratione haec hactenus minus plene quam oporteret 
egerunt, hos ut emendari et debita soluere studeant, omnes autem 
ut apostolico praecepto: "Cui uectigal uectigal, cui tributum 
tributum", optemperetis commonemus. Vnusquisque enim non 
quod suum est sed quod alterius querat, quoniam si digne redarguitur 
qui prout oportet propria non largitur, qua sententia 
dignus est qui nec aliena rapere nec debita metuit retinere, dicente 
Domino: "Quae uultis ut faciant uobis, haec facite et uos illis", et: 
"Quod tibi non uis, alii non feceris." Nunc igitur, quia dilectum 
filium nostrum Hugonem Diensem episcopum ob ecclesiasticae 
utilitatis diuersa negotia in Gallias uices nostras exequuturum 
mittimus, et quia nemini potius credere debemus quem in 
omnibus a nobis sibi iniunctis fideliter egisse comperimus, quae 
nobis ex ecclesiis uestris specialiter debetis uos illi ad nos perferenda 
persoluere ac de retentis satisfacere iubemus.
 

 
 
 13 (1076, marzo-luglio) 
 

 
Gregorius episcopus seruus seruorum Dei fratri et coepiscopo 
Tridentino Heinrico salutem et apostolicam benedictionem.
 

 
Miramur fraternitatis tue prudentiam uerba nostra neglexisse 
ut secundum ea nullum decreueris dare responsum, maxime 
cum post sinodalem sententiam in Heinricum regem prolatam 
dilectio tua minime differre debuerit. Ad cuius nimirum sententie 
promulgationem nos iusticie zelo impulsos et non aliqua commotione 
iniurie concitatos manum exercuisse neque sollertiam 
tuam ignorare neque aliquem sane mentis hominem putamus 
posse ambigere. Quod tamen si in dubium cuiquam deueniret, 
constat eius rei rationem prius ex nobis fore scrutandam quam in 
illum preiudicium factum temere esse credendum. Verum utcumque 
sese opinio habeat factumue interpretetur, illud procul 
dubio clementia diuina sperantes promittimus: festum beati 
Petri non prius transeundum quam in cunctorum noticia certissime 
clareat illum iustissime esse excommunicatum. Et inde 
fraternitatem tuam uolumus atque monemus ut certos nos studeat 
facere utrum Deo an hominibus magis elegerit obedire utrumue 
iustitie obtemperando fidem Deo et sancte Romane ecclesie
obseruare, quam filiis iniquitatis herendo conculcare censuerit. 
Rogamus etiam atque inuitamus ut ad seruicium beati Petri pro 
posse tuo milites mittere studeas, eosque si decreueris mittere 
Mathilde filie nostre notificare procures, cuius ope conducti 
securi possint ad nos et sine impedimento, fauente Domino, 
peruenire.
 

 
 
 14 (1076, estate)
 

 
Gregorius episcopus seruus seruorum Dei omnibus episcopis 
ducibus comitibus ceterisque fidelibus in regno Theutonicorum 
christianam fidem defendentibus salutem et apostolicam benedictionem.
 

 
Audiuimus quosdam inter uos de excommunicatione quam 
in regem fecimus dubitare ac querere utrum iuste excommunicatus 
sit et si nostra sententia ex auctoritate legalis censure ea 
qua debuit deliberatione processerit. Quapropter qualiter ad 
excommunicandum illum adducti sumus, prout uerius potuimus
teste consciencia nostra, oculis et intellectibus omnium patefacere 
curauimus, non tam ut singulas causas, que heu! nimium note 
sunt, quasi nostro clamore proiciamus in publicum, quam ut 
eorum opinionibus satisfaciamus qui putant nos spiritalem gladium 
temere et magis motu animi nostri quam diuino metu et iusticie 
zelo arripuisse.
 

 
Cum adhuc in diaconatus officio positi essemus, perlata ad nos 
de regis actionibus sinistra et multa inhonesta fama, propter 
imperialem dignitatem et reuerentiam patris et matris eius necnon 
propter spem ac desiderium correctionis sue sepe eum per 
litteras et nuncios admonuimus ut a prauitate sua desisteret et, 
memor clarissimi generis ac dignitatis sue, uitam suam moribus 
quibus regem et futurum, Deo donante, imperatorem deceret 
institueret. Postquam autem ad pontificatus apicem licet indigni 
uenimus et illius etas pariter cresceret et iniquitas, intelligentes 
Deum omnipotentem tanto districtius de manu nostra animam 
illius requisiturum quanto nobis ad increpandum illum pre 
cunctis libertas data fuisset et auctoritas, multo sollicitius eum 
modis omnibus "arguendo obsecrando increpando" ad emendationem 
uite sue hortati sumus. Qui cum sepe nobis deuotas 
salutationes et litteras mitteret, excusans se tum ex etate 
quod fluxa esset et fragilis tum quod ab his in quorum manibus 
curia erat multociens sibi male suasum atque consultum sit, 
monita nostra de die in diem se promptissime suscepturum 
uerbis quidem promisit, ceterum re et exaggeratione culparum 
penitus conculcauit.
 

 
Inter hec quosdam familiares suos, quorum consiliis et 
machinationibus episcopatus et multa monasteria inductis per 
precium lupis pro pastoribus symoniaca heresi fedauerat, ad 
penitentiam uocauimus, quatinus et bona ecclesiarum que per 
interuentum tam scelerati commercii sacrilega manu susceperant 
uenerabilibus locis ad que pertinerent, cum adhuc locus esset 
emendandi, redderent, et ipsi de perpetrata iniquitate per lamenta 
penitudinis Deo satisfacerent. Quos dum ad hec exequenda datas
inducias spernere et in consueta nequicia pertinaciter stare cognouimus, 
sicut dignum erat sacrilegos et ministros ac membra 
diaboli a communione et corpore totius ecclesie separauimus, 
et regem ut eos a domo sua, a consiliis, et omni communione sua 
sicut excommunicatos expelleret admonuimus.
 

 
Interim uero, ingrauescente contra regem Saxonum causa, 
cum uires et presidia regni ex maxima parte a se deficere uelle 
conspiceret, iterum direxit nobis epistolam supplicem et omni 
humilitate plenam, in qua omnipotenti Deo ac beato Petro ac 
nobis ualde se culpabilem reddens preces etiam obtulit ut quod 
ex culpa sua in ecclesiasticis causis contra canonicam iusticiam 
et decreta sanctorum patrum deliquisset, nostra apostolica prouidentia 
et auctoritate corrigere studeremus, atque in eo suam nobis 
per omnia obedientiam consensum et fidele promisit adiutorium. 
Hoc idem etiam postea a confratribus et legatis nostris Huberto 
Prenestino episcopo et Geraldo Ostiensi episcopo quos ad illum 
misimus ad penitentiam susceptus, in illorum manus per sacratas 
stolas quas in collo tenebant repromittendo confirmauit. Deinde 
post aliquot tempus commisso cum Saxonibus prelio rex pro 
uictoria quam adeptus est tales Deo grates et uictimas obtulit 
ut uota que de emendatione sua fecerat continuo frangeret, et 
nichil eorum que nobis promiserat attendens excommunicatos 
in suam familiaritatem et communionem reciperet et ecclesias 
in eam quam consueuerat confusionem traheret.
 

 
Qua de re graui dolore perculsi, quamquam post contempta 
celestis regis beneficia pene omnis spes correctionis eius nobis 
ablata sit, adhuc tamen animum eius temptandum fore decreuimus, 
magis cupientes eum apostolicam mansuetudinem audire quam 
experiri seueritatem. Itaque misimus ei commonitorias epistolas 
ut meminerit quid et cui promiserit, ne credat se posse fallere 
Deum cuius quanto prolixior est patientia tanto seuerior est cum 
iudicare ceperit ira, ne inhonoret Deum honorantem se, ne 
potentiam suam ad Dei contemptum et apostolicam temptet 
extendere contumeliam; sciens quoniam "superbis Deus resistit
humilibus autem dat gratiam." Preterea misimus ad eum tres 
religiosos uiros, suos utique fideles, per quos eum secreto 
monuimus ut penitentiam ageret de sceleribus suis, que quidem 
horrenda dictu sunt pluribus autem nota et in multis partibus 
diuulgata; propter que eum non solum excommunicari usque 
ad condignam satisfactionem sed ab omni honore regni absque 
spe recuperationis debere destitui, diuinarum et humanarum 
legum testatur et iubet auctoritas. Postremo nisi excommunicatos 
a sua participatione diuideret nos nichil aliud de eo iudicare aut 
decerneret posse nisi quod, separatus ab ecclesia, in excommunicatorum 
consortio foret cum quibus ipse potius quam cum 
Christo partem habere delegeret. Sane si nostra monita suscipere 
et uitam suam corrigere uellet, testem Deum inuocauimus, et 
uocamus, quantum nos de eius salute et honore gauderemus, 
quanta caritate eum in gremio sancte ecclesie amplecteremur, 
utpote eum qui, princeps populi constitutus et amplissimi regni 
gubernacula tenens, catholice pacis et iustitie defensor esse 
deberet.
 

 
Verum quanti ipse scripta aut per legatos missa nostra uerba 
fecerit eius facta declarant. Qui, indigne ferens se a quoquam 
reprehendi aut corripi, non solum a perpetratis criminibus 
reuocari ad emendationem non potuit sed, ampliori conscientie 
sue furore arreptus, non prius cessauit donec episcopos pene 
omnes in Italia, in Teutonicis uero partibus quodquod potuit, 
circa fidem Christi naufragare fecit, dum eos debitam beato 
Petro et apostolice sedi obedientiam et honorem a domino 
nostro Ihesu Christo concessum abnegare coegit.
 

 
Cum igitur iniquitatem eius ad summum prodisse uidimus, pro 
his uidelicet causis, primum quod ab eorum communione qui 
pro sacrilegio et reatu symoniace heresis excommunicati sunt se 
abstinere noluit, deinde quod pro criminosis actibus uite sue 
penitentiam non dico suscipere sed nec promittere uoluit, mentita 
ea fide quam in manus legatorum nostrorum promiserat, necnon
quod corpus Christi id est unitatem sancte ecclesie scindere non 
expauit-pro his, inquam, culpis synodali eum iudicio excommunicauimus,
ut quem mites non potuimus uel seueri ad uiam 
salutis Deo adiuuante reuocare ualeamus, aut si, quod absit, nec 
districtionis quidem censuram pertimuerit nostra saltem anima 
negligentie aut timoris discrimini non succumbat.
Si quis igitur hanc sententiam iniuste uel irrationabiliter prolatam 
esse putauerit, si talis est ut sacris regulis intelligentie 
sensum prebere uelit, nobiscum inde agat et, non quod nos sed 
quod diuina auctoritas doceat, quod decernat, quod consona 
sanctorum patrum uoce iudicet patienter audiens, acquiescat. 
Nos tamen non estimamus quemquam fidelium qui ecclesiastica 
statuta nouerit hoc errore teneri, ut non hoc, etsi publice non 
audeat affirmare, uel in corde suo recte factum esse perhibeat. 
Quamquam etsi nos, quod Deus auertat, non satis de graui causa 
aut minus ordinate eum huiusmodi uinculo ligauerimus, sicut 
sancti patres asserunt, non idcirco spernenda esset sententia, sed 
absolutio cum omni humilitate querenda.
 

 
Vos autem, dilectissimi, qui iusticiam Dei non pro regia indignatione 
nec pro aliquo periculo deserere uoluistis, fatuitatem 
eorum qui de execratione et mendacio adnuntiabuntur in summatione 
paruipendentes, uiriliter state et confortamini in 
Domino, scientes quod illius partem defenditis qui insuperabilis 
rex et semper magnificus triumphator iudicaturus est uiuos et 
mortuos, reddens unicuique secundum opus suum. De cuius 
multimoda retributione et uos certi esse poteritis, si usque in 
finem fideles et inconcussi in eius ueritate perstiteritis. Propter 
quod et nos incessanter pro uobis rogamus Deum, ut det uobis 
uirtutem corroborari per Spiritum sanctum in nomine eius, et 
conuertat cor regis ad penitentiam, ut et ipse aliquando cognoscat 
nos et uos multo uerius amare eum quam qui nunc suis iniquitatibus 
obsecuntur et fauent. Quodsi Deo inspirante uoluerit 
resipiscere, quicquid contra nos moliatur semper tamen nos ad 
recipiendum eum in sanctam communionem, prout uestra caritas 
nobis consuluerit, paratos inueniet.
 

 
 
 15 (1076)
 

 
Gregorius episcopus seruus seruorum Dei [omnibus in Christo 
fratribus, episcopis abbatibus sacerdotibus ducibus et principibus 
atque militibus omnibusque christianam fidem et beati Petri 
honorem reuera diligentibus in Romano imperio habitantibus,] 
salutem et apostolicam benedictionem.
 

 
Postquam fraternitati uestrae epistolam direximus quae ita 
incipit: "Gratias agimus omnipotenti Deo", a fidelibus sanctae 
ecclesiae accepimus quod rex summopere procuret nos ab inuicem 
seiungere suaque fraude decipere, modo per spirituales modo per 
saeculares personas. Proinde dubitamus ne forte ex nostris fratribus 
minus cauti pro licentia quam dedimus decipiantur. Et ideo 
ex parte beati Petri apostolorum principis praecipimus ut nullus 
eum praesumat a uinculo anathematis absoluere quousque 
illius satisfactio et penitentia per idoneos uestros nobis fuerit 
renuntiata, ut simul decernentes per legatos nostros quod aequum 
fuerit ac Deo placitum, omni fraude remota, apostolica auctoritate 
statuamus. Vos autem diligenter studete eam promissionem eamque 
securitatem ab illo accipere ut non uideamur pro columbae 
simplicitate serpentis prudentiam negligere. Quodsi inter hec, 
quod non optamus, morte praeuentus fuerit, non dubitet uestra 
fraternitas quam uera penitentia ueraque satisfactio promeretur 
absolutionis medicinam impendere.
Data Tiburis iiii kal. Septembris.
 

 
 
 16 (1076, dopo il 27 settembre)
 

 
Gregorius episcopus seruus seruorum Dei excellentissimo filio 
 glorioso regi Anglorum salutem et apostolicam benedictionem.
 

 
Compertum esse celsitudini tuae non dubitamus quod dictus 
episcopus Dolensis ecclesiae, quae Britannicae provinciae principalis 
est sedes, suae salutis immemor et sanctorum canonum 
decreta conculcans, eamdem ecclesiam per simoniacam haeresim 
impudenter inuaserit et prolixo iam tempore oppresserit uiolenter. 
Datis namque comiti Alano copiosis muneribus, quae usque 
hodie ad probamentum prius nequitiae in propatulo extant, non 
per ostium in ouile Christi sed ut fur et latro aliunde irrepsit. 
Qui etiam nec hoc scelere contentus iniquitatem super iniquitatem 
apposuit et, quasi simoniacum esse parum et pro nihilo deputaret, 
nicolaita quoque fieri festinauit. Nam in ipso tam perniciose 
adepto episcopatu nuptiis publice celebratis scortum potius 
quam sponsam ducere non erubuit, ex qua et filios procreauit; 
ut qui iam spiritum suum animarum corruptori per simoniaca 
commercia prostituerat, per foedae libidinis incestum corpus 
suum ita in contumeliam diabolo consecraret; et sic in eo nullus 
locus superesset Conditori quem intus exteriusque obligatum 
totum sibi aduersarius non uendicasset. Nec tamen huc usque 
conatus malitiae substitit, sed etiam atrocissimum facinus turpissimumque 
flagitium horrendo etiam sacrilegio cumulauit. Nam 
adultas ex illicito matrimonio filias, praediis ecclesiae et redditibus 
nomine dotis collatis atque alienatis, scelere immanissimo maritauit. 
His iniquitatibus coopertus, eamdem tamen ecclesiam dilaceratam 
dissipatamque, si liceat, incubare molitur. Quibus de
causis celsitudo tua nouerit illum iam beati Petri apostoli spiculo 
perfossum et nisi sceleris resipuerit anathemate mortifero esse 
damnatum. Quapropter paterna caritate te ammonere et causam 
breuiter exponere studuimus, ne fortasse per ignorantiam tam 
scelesto homini tandiu in tenebris suis iacenti ulterius auxilium 
praebeas neue sceleris eius te participem facias; sed sedi apostolicae 
nostrisque monitis modeste parendo illum a te repellas, 
uel etiam ut tandem aliquando sibi consulat atque ad remedium 
paenitentiae confugiat blande suadendo, si poteris, inducas. Nam 
tales in malo perseuerantes fouere et adiuuare nihil est aliud quam 
iram Domini contra se prouocare. Nos uero supradictae ecclesiae 
afflictionem diutius non ferentes, Deo inspirante, uirum uita 
probabilem et compertae religionis inibi ordinauimus et consecrauimus, 
uidelicet S. Melanii abbatem; qui cum ob alias 
causas quas explicare prolixum est ad nos uenisset, pontificatus 
onus ex insperato subire compulsus est. De quo confidimus in 
Domino quia si, ut desideramus litterisque nostris multipliciter 
implorare curauimus, principum terrae bonorum uirorum gratiam 
et studia habere meruerit, Domino cooperante, sub beati Petri 
patrocinio ecclesiam in melius restaurabit.
 

 
 
 17 (dicembre 1076)
 

 
Gregorius episcopus seruus seruorum Dei archiepiscopis episcopis 
ducibus comitibus nec non maioribus atque minoribus in regno 
Teutonicorum constitutis salutem et apostolicam benedictionem.
 

 
Nos indigni et inutiles principis apostolorum serui statuimus
ad uos, diuina auxiliante clementia, uenire et, postponentes pene 
omnium fidelium nostrorum consilia, ita profectionem nostram 
maturare ut VI Idus Ianuarii uelimus Mantue esse, ea quidem 
uoluntate et desiderio ut fiducia probate fidei uestre queque 
aspera et si necesse fuerit ipsam sanguinis effusionem pro libertate 
sancte ecclesie et salute imperii pura et sincera intentione subire 
non dubitemus. Vestri igitur studii sit eos de susceptione et 
seruicio nostro premonere quos prudentia uestra id posse et 
nobis debere cognouerit. Sit etiam ita studii uestri per partes 
uestras pacem firmare ut intentionis nostre propositum nichil 
possit impedire. Quod et quantas colluctationes cum nunciis 
regis habuerimus et quibus rationibus dictis eius obuiauerimus, 
quicquid his litteris deesse uidetur latores earum plenius indicabunt. 
Quibus sicut de his que per eos beato Petro et nobis 
promisistis indubitanter credimus, ita uos de his que ex nostra 
uobis parte dixerint credere uolumus.
 

 
 
 18 (dicembre 1076)
 

 
Gregorius episcopus seruus seruorum Dei omnibus archiepiscopis 
episcopis abbatibus ducibus marchionibus comitibus 
omnibusque christianam et beati Petri apostolorum principis 
fidem et doctrinam defendentibus et obseruantibus in omni regno 
Teutonicorum salutem et beatorum apostolorum Petri et Pauli 
benedictionem omniumque peccatorum absolutionem.
Ego qualiscumque sacerdos, apostolorum principis seruus,
contra uoluntatem et consilium Romanorum, confidens de misericordia 
omnipotentis Dei et de uestra fide catholica, uenio ad uos, 
paratus propter honorem Dei et salutem animarum uestrarum 
mortem subire, sicut Christus pro nobis animam suam posuit. 
In hoc enim positi sumus ut per multas tribulationes tendamus 
et perueniamus ad regnum Dei. Vos autem, fratres mei karissimi 
et desiderantissimi, summopere curate ut uos possim Deo adiuuante 
adire uobisque in omnibus prodesse. Benedicat uos 
ex cuius gratia mihi dictum est ad corpus beati Petri in die ordinationis 
mee: "Quodcumque benedixeris benedictum erit, et quodcumque 
solueris super terram erit solutum et in celis." Amen.
 

 
 
 19 (febbraio-marzo 1077)
 

 
Gregorius episcopus seruus seruorum Dei dilectissimis in Christo 
fratribus et filiis, archiepiscopis episcopis ducibus comitibus 
caeterisque principibus cum omni populo regni Theuthonicorum 
christianam fidem et religionem defendentibus, salutem et apostolicam 
bendictionem.
 

 
Sicut in prioribus literis et legatorum uerbis uobis significauimus, 
intelligentes quod digne Deo defensores iustitiae uos in 
uera oboedientia et apostolici principatus reuerentia exibuistis, in 
uestra fide et consiliis fiducialiter spem ponentes, contra uoluntatem 
pene omnium fidelium nostrorum, excepta carissima et 
fidelissima beati Petri filia uidelicet Mathilde, iter ad uos non
solum inter multa incommoda sed et pericula aggressi sumus. 
Et peruenisse quidem potuissemus, si ducatum eo tempore, eo loco 
quo constitutum erat ex uestra parte habuissemus. Cum autem 
ex ipsa suspensione nostrae profectionis regi in Italiam properanti 
ad nos perueniendi daretur occasio, uicti eius humilitate et 
multimoda penitudinis exibitione, ab anathematis uinculo 
absolutum in gratiam communionis eum recepimus, de cetero 
nichil secum statuentes nisi quod ad cautelam et honorem omnium 
uestrum fore putauimus.
 

 
Cumque Langobardorum episcopi totius negocii summam ad 
communem conuentum et prudentiae uestrae consultationem 
reseruatam esse cognoscerent, nec de suis culpis ea quam sperabant 
impunitate absolutionem consequi potuissent, quantam 
superbiam quantosque maliciae conatus contra nos adorsi sint 
ad dicendum quidem triste, ad audiendum est abhominabile, cum 
illi qui in aecclesia Dei columpnae esse debuerunt non modo 
in compage corporis Christi nullum locum teneant sed pertinaciter 
impugnatores et quantum ad se destructores existant. De rege 
uero, ut in his quae nobis promisit simpliciter aut obedienter 
ambulauerit non multum letari possumus, praesertim cum ex 
eius praesentia pessimi quique contra nos et apostolicam sedem 
plus audaciae quam terroris pro perpetrata iniquitate habeant.
Inter hec uestra consilia expectantes tandem per filium nostrum 
Rapotonem, quem ad uos misimus, hoc uos uelle et postulare 
cognouimus, si quomodo ad partes uestras transire possimus, 
atque id ut cautius fieri possit cum regis consilio et adiutorio 
agere studeamus. Nos itaque, sicut uobis mandauimus, uestrae 
uoluntati atque consiliis in omnibus secundum beneplacitum 
Dei satisfacere cupientes, id ipsum per nuncios nostros cum rege 
statuere atque coaptare operam damus. Verum quo animo ipse 
nobis et uobis in hac causa consentire debeat, ante missionem 
huius legationis, quoniam rex a nobis longe distabat, praenoscere 
non potuimus, sed mox ut cognouerimus uobis intimare non 
tardabimus.
 

 
Scitote igitur quoniam haec est uoluntas et desiderium nostrum, 
ut uel consensu regis uel si eo nolente fieri possit ad uos pro 
communi utilitate et salute omnium uestrum pertranseamus. Quod 
si, peccatis et prauorurn studiis obstantibus, fieri nequiuerit,
absens tamen omnipotentem Deum obnixis semper orabo precibus 
ut corda uestra et fidem in omni gratia et uirtute confirmet, et 
ita in omnibus uestra consilia et facta dirigat ut libertatem christianae 
religionis indefessa uirtute defendere, et ea quae ad statum 
et gloriam nobilissimi regni uestri Deo dignissima et uobis 
utilissima sunt prouidere possitis et exequi. Vos autem in 
proposito defendendae iustitiae quod pro nomine Christi et 
aeterna retributione incepistis ita persistite ut ad coronam tam 
sancti tam Deo placiti certaminis, Deo donante, pertingere ualeatis.
Plura uobis per scripta misissemus, nisi quod tales ad uos 
nuncios direximus quibus indubitanter credere potestis, in 
quorum ore quidquid in epistola minus continetur et pro uobis 
uel ad uos cor nostrum habet posuimus. Amen.
 

 
 
 20 (gennaio-febbraio 1077)
 

 
Non eget, o fili, Deus offerri quicquam ex iniustitia sibi, quia, ut 
legimus, sic ei fiunt uictimae ex rapina quomodo si mactet quis 
filium in patris praesentia. Patratorem quidem multorum bonorum 
agnouimus fratrem nostrum Annonem archiepiscopum. Sed tamen 
in hac parte minime defendendus est non errasse, dum quod 
beato Nicolao praeripuit sanctae genitrici Dei gratum holocaustum 
aestimauit, dicente Domino per prophetam: "Quia ego Dominus 
diligens iudicium, et odio habens rapinam in holocausto." Nec 
fas est a fidelibus credi, matrem discrepare a uoluntate filii; dum 
id prorsus constet utrisque proprium atque commune, eadem
uelle et eadem nolle. At tu, ne defendendo iniustitiam uidearis 
offendere Deum, tolle de medio quod, alias licet bonus, hic male 
consultus commisit episcopus Anno, ne et illius detrimentum 
sit coronae et tibi occasio culpae.
 

 
 
 21 (28 giugno ca. 1077)
 

 
Gregorius episcopus seruus seruorum Dei omnibus archiepiscopis, 
episcopis, abbatibus, regibus, principibus, clericis quoque ac 
laicis, in Narbonensi Gallia, Guasconia, Hispaniaque regione, 
salutem et apostolicam benedictionem.
 

 
Dilectissimi fratres et filii, prudentiae uestrae manifestissime 
notum est, quod Romana ecclesia hanc consuetudinem habuit ab 
ipsis suae fundacionis primordiis, ut ad omnes partes quae 
christianae religionis titulo praenotantur suos legatos mitteret; 
quatinus ea quae gubernator et rector eiusdem Romanae ecclesiae 
per suam praesentiam expedire non praeualet, uice sua legatis 
concessa, monita salutis ac morum honestatem per eos cunctis per 
orbem terrarum constitutis ecclesiis nunciaret, easque apostolica 
doctrina in omnibus quae sacrae religioni conueniunt diligenter 
instrueret. Proinde horum presentium portitorem, uenerabilem 
confratrem nostrum A. episcopum, ad partes uestras dirigimus 
ut, quae ibi uicia eradicanda sunt a fundamento euulsis, plantaria 
uirtutum Deo auctore sollerti uigilantia plantare procuret. Quem 
sicut nostram immo beati Petri presentiam uos suscipere apostolica 
auctoritate iubemus; ac sic pro reuerentia apostolicae sedis cuius 
nuncius est, uos in omnibus sibi obedire atque eum audire 
mandamus ut propriam faciem nostram seu nostrae uiuae uocis
oracula. Scriptum est enim: "Qui uos audit, me audit". Agite 
itaque prudenter ac religiose; et sic uos oboedientes Deo et 
sancto Petro in omnibus exhibite, quatinus, ipso apostolorum 
principe interueniente, utriusque uitae gloriam et felicitatem 
consequi mereamini.
 

 
 
 22 (dopo il 9 marzo 1078)
 

 
G. episcopus seruus seruorum Dei clero et populo Turonensi 
salutem et apostolicam benedictionem.
 

 
Archiepiscopi uestri diligenter causam discutientes, intelleximus 
non legali accusatione eum ab officio suspensum fuisse, praesertim 
cum eadem causa ante praesentiam antecessoris nostri uenerandae 
memoriae pape Alexandri discussa et determinata fuerit. Quapropter 
apostolica auctoritate episcopale et sacerdotale officium 
sibi reddidimus. Verum quia aliqui uestrum contra eum adhuc 
submurmurant et eadem infamia uigilat, decreuimus legatum 
nostrum cum legato Diensis episcopi ad uos dirigere, quatenus 
certam et meram ueritatem huius rei a uobis percipiant. Vnde 
interdicimus ex parte beati Petri apostolorum principis ut nullus 
uestrum contra eum dubium testimonium aut quod canonice 
possit improbari proferre praesumat, sed quod uidit et audiuit 
et certissimum habet ueraciter dicat. Nam si aliter praesumptum 
fuerit, et testis falsitatis damnabitur et causa illa ulterius in 
perpetuum non discutietur.
 

 
 
 23 (estate 1078)
 

 
G. episcopus seruus seruorum Dei R. Turonensium uenerabili 
archiepiscopo salutem et apostolicam benedictionem.
 

 
Specialem quandam fiduciam, frater dilecte, mater tua sancta 
Romana aecclesia in fraternitate tua habere promeruit, quippe 
quam affabiliter et quanta dilectione cum ad se uenisti te susceperit, 
quam paterne te correxerit, potest et debet prudentia tua recordari, 
immo haec sic fixa et sic detecta ut euelli et caligari nullo modo 
possint, ante oculos cordis semper habere; ac ideo decet te ut fructum 
debitae reuerentiae in omnibus quibus tuo auxilio indiguerit 
sibi prudenter et ex fide exhibeas, ut talium fructuum flagranti 
odore mater tua intellegat qua dilectione sibi adhaereas. Recordari 
debes et uales, frater, cum a nobis recesseris, nos iam ad partes 
tuas legatos destinasse, quorum unum fore domnum abbatem 
Cluniacensem, nisi necessarium obstaculum impediret, disposueramus. 
Verum longe aliter euenit quam excogitaueramus, 
et multorum hereticorum heresis sole clarius detecta mutare 
sententiam super legatis extorsit. Vnde nobis uisum est domnum 
Hugonem Diensem episcopum, ac Hubertum sanctae Romanae 
aecclesiae et nostrum dilectum filium, cum his quoque domnum 
Wicardum Bisontiensem clericum, ad partes tuas mittere et 
uicem curae nostrae illis iniungere. Qui conuocatis ex uobis qui 
ad aecclesiastica negotia tractanda idonei noscuntur una uobiscum 
diligenti examinatione perquirant, et inquisitis quibuscumque 
potuerint iuste determinationis finem imponant. Quod si contigerit 
aliquam partem spiritu superbiae ductam nolle oboedire iustitiae, 
ei parti quae iustitiam habet fauere uos uolumus et praecipimus, 
rebellem autem aecclesiastica censura arceri apostolica auctoritate
praecipimus. Preterea si contigerit aliquo impedimento interueniente 
praedictos legatos ibi simul esse non posse, eis autem 
qui fuerint, etiamsi unus tantum, similiter ac si simul essent 
fraternitatem tuam cauere atque ut mihi si praesens essem oboedire 
praedicta auctoritate monemus. Vnde praedicto Huberto quem 
in Brittanniam praemisimus cum ad fraternitatem tuam uenire 
contigerit in praedictis ut mihi cauere, in praedictis ut mihi 
oboedire ammonemus et nobis commissa auctoritate iubemus. 
Si qua uero sibi fuerint necessaria ut homini qui a Roma usque 
ad Brittanniam elaborauerit et a Brittannia usque Romam, si Deus 
dederit, modis elaborat uenire, caritas tua sibi impertiri nostri 
causa et amore non dubitet, ut ex filii intelligatur dilectione quanto 
matrem amplectaris amore.
 

 
 
 24 (25 novembre ca. 1078)
 

 
G. episcopus seruus seruorum Dei H. Lingonensi episcopo 
salutem et apostolicam benedictionem.
 

 
Peruenit ad aures nostras quod tu et Hubertus huius aecclesiae 
legatus Rodbertum Flandrensium comitem excommunicastis. 
Vnde mirari satis nequeo quod tale aliquid sine praecepto meo et 
uicarii mei consensu, Diensis uidelicet episcopi, quia aliter fieri 
a uobis non debuit, facere praesumpsistis, praecipue cum in talibus 
aut illis partibus uobis nullas uices meas concesserim. Quapropter 
apostolica auctoritate tibi praecipio ut ad Diensem episcopum 
uenias et cur hoc ausus sis facere in ueritate sibi aperias, quatinus 
Deo largiente quod iustum sibi uisum fuerit super hac tua culpa
decernat. Monemus quoque te et monendo praecipimus ut peregrinis 
ad limina apostolorum uenientibus uel redeuntibus nullam 
omnino iniuriam facere uel fieri in partibus tuis permittas, unde 
iam multas contra te querimonias audiuimus, si gratiam Dei et 
sanctorum apostolorum et nostram benedictionem et dilectionem 
habere desideras.
 

 
 
 25 (fine novembre 1078)
 

 
Gregorius episcopus seruus seruorum Dei omnibus archiepiscopis 
et episcopis in Teutonico atque in Saxonico regno commorantibus 
omnibusque principibus, cunctis etiam maioribus atque minoribus 
qui non sunt excommunicati et obedire uoluerint, salutem et 
apostolicam benedictionem.
 

 
Quoniam ex lite et dissensione que tandiu inter uos sunt 
maximum in sancta ecclesia periculum, maximum undique inter 
uos detrimentum fieri cottidie cognoscimus, idcirco uisum est 
nobis, uisum est et fratribus nostris in concilio congregatis, 
summo desiderio estuare, summa ope elaborare pro uiribus 
quatinus idonei nuntii tam religione quam scientia pollentes e 
latere sedis apostolice ad partes uestras mitterentur, qui religiosos 
episcopos, laicos, etiam pacis amatores et iustitie in partibus 
uestris commorantes ad hoc opus ydoneos congregarent, qui, 
Domini gratia preeunte, die et loco ab illis statuto tam ipsi quam
quos ipsis adhuc iungere debemus aut pacem componant aut ueritate 
precognita super illos qui sunt tanti discidii causa canonicam 
censuram exerceant. Verum quoniam nonnullos, diabolico instinctu 
confectos, iniquitatis sue facibus ignitos, cupiditate inductos, 
discordiam potius quam pacem fieri et uidere desiderantes fore non 
ignoramus, statuimus in hac synodo ad hanc eandem formam 
sicut et in preterita, ut nulla umquam persona alicuius potentie 
uel dignitatis, siue magna siue parua, siue princeps siue subiectus, 
aliqua presumptione presumat legatis nostris obsistere, et postquam 
ad uos peruenerint de componenda pace contraire, nec 
postea contra interdictum illorum alter in alterum audeat insurgere, 
sed usque ad diem ab illis statutam firmam pacem omnes 
sine ulla occasione et fraude obseruent. Quicumque autem hec 
statuta nostra ulla presumptione uiolare temptauerint, anathematis 
uinculo eos ligamus et non solum in spiritu uerum etiam in 
corpore et in omni prosperitate huius uite apostolica auctoritate 
innodamus et uictoriam eis in armis auferimus, ut uel sic saltem 
confundantur et duplici contritione conterantur.
 

 
 
 26 (fine febbraio 1079)
 

 
G. episcopus seruus seruorum Dei R. regi omnibusque secum in 
regno Saxonum commanentibus, tam episcopis quam ducibus et 
comitibus necnon maioribus et minoribus, peccatorum absolutionem 
et apostolicam benedictionem.
 

 
Cum Veritas ipsa dicat omnium qui propter iusticiam persecutionem 
paciuntur regnum esse celorum, et Apostolus clamet
neminem nisi qui legitime certauerit posse coronari, nolite, 
filii mei, in hoc qui uos iam multo tempore exagitat bellico furore 
deficere; nolite per ullius fallentis persone mendacia de nostro 
fideli adiutorio dubitare; sed magis magisque pro tuenda ueritate 
ecclesiastica, pro defendenda uestre nobilitatis libertate, labori 
iam citius finiendo incumbite et ex aduerso ascendendo uos et 
corpora uestra quasi murum pro domo Dei opponere satagite. 
Quicquam iam in duabus sinodi nostre conuentionibus de rege 
R. et de Heinrico statutum sit, quidque ibi de pace et concordia 
regni etiam cum iuramentis sit diffinitum, per litteras nostras et per 
legatos uestros nisi forte capti sint apertissime potestis agnoscere ; 
et si quid adhuc remanserit per episcopos Metensem et Patauiensem 
et abbatem Augustensem qui nobiscum finem rei prestolando 
morantur cum ad uos ipsi peruenerint quasi in promptu 
habetis audire. Postremo hoc uos ignorare nolumus, quia omni 
qua oportet instantia tum orationis nostre assiduitate tum officii 
nostri grauitate et prospiciendo consulere et consulendo prospicere 
uestre necessitati non dubitamus.
 

 
Audiuimus de uestro archiepiscopatu Magdeburgensi indisciplinatam 
quorundam eiusdem ecclesie filiorum pro acquirendo 
seculari habitu et honore obortam fuisse contentionem et eorundem, 
quod etiam erubescendo dicimus, bonam et conuenientem 
ad hoc opus non esse conuersationem. Quos modis omnibus 
ex precepto Dei omnipotentis et sancti Petri et nostro ne sibi 
in locum damnationis culmen arripiant regiminis prohibete et Dei 
dignum dispensatorem prout ius postulat et ordo cum nostra 
uoluntate et apostolica benedictione et communi omnium bonorum 
tam clericorum quam laicorum electione disponite. Vos enim 
ipsi nostis quod in constituendis episcopis neglecta sanctorum 
patrum instituta hunc qui modo funditur sanguinem genuerunt, 
et adhuc nisi prouideantur peiores prioribus errores fouendo 
parturiunt.
 

 
 
 27 (marzo-aprile 1079)
 

 
G. episcopus seruus seruorum Dei R. regi et omnibus secum 
christianam religionem defendentibus salutem et apostolicam 
benedictionem.
 

 
Quod regnum Theutonicorum, hactenus inter omnia mundi 
regna nobilissimum, iam uideo incendiis cedibus et rapinis 
deuastari confundi et annullari, quam magnus exinde cordi meo 
dolor insideat, quam continuus in uisceribus meis me gemitus 
afficiat, testis est ille solus qui omnium hominum corda scrutatur 
et probat. Deferuntur enim mihi iam sepius legationcs H., 
cum per proprios nuncios tum per cognatos et aliarum terrarum 
principes et affines, modo omnem oboedientiam promittendo, 
modo per uaria ingenia sollicitando id a me summo conamine 
cupientes efficere quo me ad uotum suum suis partibus ualeant 
inclinare. Verum quia hinc inde et Romana grauitas et apostolica 
mansuetudo me per mediam iusticiae uiam incedere cogit, 
omnibus quibus possum modis hoc oportet intendere, quomodo 
ueram a falsa iusticiam, perfectam a ficta oboedientiam iudicio 
sancti Spiritus ualeam discernere et rato ordine ad finem usque 
perducere. Haec uero et alia, si propitio Deo ad uos sani perueniunt, 
legati mei melius quam hae litterae uiua uoce testificabuntur 
et docebunt.
 

 
Audiui quidem a legato meo B. metropolim Magdeburgensem 
iamdiu esse uiduatam et adhuc peruersa quorundam contentione ne 
desponsari possit fuisse turbatam. His modis omnibus ex praecepto 
Dei omnipotentis et sancti Petri et meo ne praeualeant resistite, 
et domui Dei dignum dispensatorem per ostium introducere
cum communi omnium religiosorum tam archiepiscoporum quam 
episcoporum nec non etiam clericorum et laicorum consensu 
et electione procurate. Quodsi meis uultis adquiescere consiliis, 
audio enim inter uos esse quosdam boni testimonii uiros, A. 
scilicet Goslariensem decanum, G. Bertaldi ducis filium, H. 
Sigifridi comitis filium, quorum unum me praecipiente et consentiente 
eligite et in archiepiscopum praenominatae aecclesiae 
ordinate. Si uero in his tribus qui dignus sit non poterit inueniri, 
in contritione cordis orando et ieiunando ad Deum conuertimini, 
rogantes ut, sua reuelante gratia, persona quae huic negocio 
sit conueniens possit ostendi, hoc proculdubio scientes, quia 
sicut illum qui ambitu saecularis potentiae inordinate intrauerit, 
uinculo excommunicationis alligabo, ita quoque eum qui 
canonice intronizatus fuerit a peccatis absoluo et apostolica 
benedictione benedico.
 

 
 
 28 (aprile 1079)
 

 
Gregorius episcopus seruus seruorum Dei dilectis in Christo 
filiis sancti Benedicti monachis salutem et apostolicam benedictionem.
Audiuimus, quod sine grauissimo dolore dicere non possumus, 
quosdam homines a Iordano principe suggestione diaboli 
missos secretarium uestrum intrasse et quaedam commissa
uobis inaudita temeritate detulisse. In quo facto nimiae neglegenciae 
et acriter ulciscendae timiditatis uos et abbatem uestrum 
arguere possumus. Et grauius aduersum uos commoueri deberemus 
nisi ea qua uos semper caritate dileximus detineremur. Siquidem 
tolerabilius nobis uideretur uillas et castella sancti Benedicti 
in praedam et direpcionem dari quam ut sanctus locus et per totam, 
ut credimus, christianitatem famosus et uenerabilis tante ignominie 
periculo subiaceret. Quapropter, huius temeritatis noxam 
inultam esse non ferentes, praesertim cum locum uestrum uiolatum 
esse et exemplo huius facinoris deteriora posse uobis contingere 
perpendamus, ammonemus ut diuinum officium in ecclesia beati 
Benedicti non faciatis, sed altaria omnia que intus sunt detegentes 
quantum sit huiusmodi uiolacionis periculum quosque 
cognoscere faciatis. Si enim in ecclesia sancti Petri humano 
sanguine respersa diuinum officium non sine diligenti reconciliatione 
celebratur, multo magis istud quod in ecclesia beati 
Benedicti perniciosius commissum est competenti indiget expiacione. 
Vos itaque omnipotentem Dominum instanter deprecamini 
ut tristiciae mentis nostrae dignetur super hac re nobis 
consolacionem impendere, et ad reparandam in omni uestram 
dignitatem modis quibus decet nos instruere.
 

 
 
 29 (aprile 1079)
 

 
Gregorius episcopus seruus seruorum Dei uenerabili congregacioni 
Casinensis cenobii salutem et apostolicam benedictionem.
Nuper, dilectissimi fratres, nos uiolencia sacrilegii huic reuerentissimo 
loco illata compulsi uestrae ecclesiae officium ob tantum 
facinus irrogatum interdiximus. Verum quia ascensionis Domini 
sollempnitas toto uenerabilis orbe nunc imminet, nolentes iam
propter alicuius scelus in tanto festo tam religiosum locum officio 
pietatis carere, decreuimus et uos et eundem locum interdicto 
absoluere. Quapropter apostolica mansuetudine ducti reddimus 
et ecclesiae ministerium cultumque religionis et deuocioni 
uestrae licenciam celebrandi. Volumus eciam atque rogamus 
caritatem uestram ut nostri memores pro nobis preces fundatis 
ad Dominum, pro statu quoque sanctae Romane ecclesiae 
rectori rerum cotidie supplicetis, nec non tam pro inimicis quam 
eciam pro amicis dilectionis affectu omnipotentem Dominum 
deprecari sedulo memineritis et studeatis; nec non et pro illo 
qui tam sanctissimum locum toto mundo famosum uiolauit 
preces effundite, ut Deus det illi cor penitens et sic eum ad se 
conuertat ut in hac uita et futura mereatur graciam Dei optinere.
 

 
 
 30 (aprile-maggio 1079)
 

 
Gregorius episcopus seruus seruorum Dei dilecto in Christo 
fratri Hugoni Diensi episcopo salutem et apostolicam benedictionem.
Quod diuina clementia pacem ecclesiae tuae restituit, sciat 
fraternitas tua nos haud aliter quam de nostra aut sanctae Romanae 
ecclesiae tranquillitate et profectu gaudere. Et hoc in mente tua 
semper maneat fixum quod omnipotens Deus, cui fideliter 
famulari toto cordis affectu anniteris, et temporalem tibi pacem 
competenter conciliabit et sempiternam meritis tuis bonus 
remunerator retribuet.
 

 
De discordia uero quam inter Lugdunensem archiepiscopum 
et abbatem Cluniacensem significasti, nouerit dilectio tua nos non 
parum grauari sed, quoniam inter religiosos iurgia sunt, multum 
profecto dolere. Quippe quorum concordia multis prodesse
poterat et debucrat, non dubium est quin de eorum dissensione 
plurimis oriatur et futura sit grauis pernicies. Vnde fraternitatem 
tuam uigilare oportet et curare necesse est religiosos tibi uiros 
adhibere et ita praefatos ex parte nostra super concordia conuenire. 
Denique quicumque illorum iustitiae secundum consilia uestra 
non adquieuerit, nulli sit ambiguum quod nos in eum grauiter, 
omnis personae acceptione postposita, commouebimur.
Quia uero in partibus praeordinatis concilium celebrare non 
potuistis utiliter, competens arbitramur ut aptum locum diligentia 
uestra inueniat ubi synodo congregata Remensis archiepiscopi 
causa diligenter examinetur. Et quidem si idonei accusatores et 
testes inuenti fuerint quod obicitur ei canonice comprobantes, 
quam iustitia dictauerit sententiam dare absque hesitatione uos 
uolumus. Alioquin si tales personae fuerint quae recipi rationabiliter 
nequeant, quoniam turpis de eo fama non solum Galliam 
uerum etiam fere totam repleuit Italiam, sex episcopis quorum 
uita non notetur infamia assumptis sibi, si potest excuset se, et 
sic purgatus cum pace in aecclesia sua et propria dignitate remaneat.
Preterea eum quem per saecularem potestatem, id est regiam 
inuestituram, Cabilonensem aecclesiam intrasse significastis, ab 
omni regimine et spe ipsius aecclesiae alienum esse, apostolica 
auctoritate decernimus. Quodsi post huius nostrae interdictionis 
sententiam ad huius regiminis dignitatem aspirauerit, quid beati 
Petri gladius ualeat sine dubio experietur et in perpetuum nulla 
sibi aecclesiastici regiminis fiducia relinquetur. Ad comprimendum 
etiam multorum conatus illicitos qui obstinatis animis non timent 
Deum postponere et superbiam suam propalare, diabolum 
imitantes qui, non contentus sibi concessis, dum illicite nititur 
ad altiora et quod habebat iuste amisit, uolumus uos in omnibus 
conciliis uestris uice nostra omnes illos excommunicare quicumque 
apostolicae sedis decreto super hac re synodaliter constituto 
obuiare praesumpserit et de manu alicuius layci inuestituram 
aecclesiarum susceperit, ut his saltim terroribus a spe ambitionis 
suae reducti non aliunde ut fures et latrones ad ouile dominicum
ascendant, sed ex habitatione religiosorum uirorum inuitati, ut 
boni et idonei pastores per ostium ingrediantur.
 

 
Admonemus etiam ut uiscera pietatis tuae dolor et calamitas 
Linguonensis aecclesiae penetret, et una cum fratre nostro Lugdunensi 
archiepiscopo modis quibus ualetis, tantis eius periculis 
consulatis, illud principaliter perficientes ut in decanum qui fere 
omnia illius aecclesiae officia pessimis studiis arripuit iustam 
sententiam detis, et officia illa per religiosos et competentes uiros 
pure deinceps administrentur.
 

 
 
 31 (luglio-ottobre 1079)
 

 
Gregorius episcopus seruus seruorum Dei dilectis in Christo 
fratribus et coepiscopis Petro Albanensi et Odelrico Patauiensi 
salutem et apostolicam benedictionem.
 

 
Sunt multi, quibus tamen non credimus, qui de legatione uestra 
murmurare incipiunt, suspicantes uos aliter uelle incedere quam 
a nobis praeceptum est, et alterum uestrum nimis simpliciter, 
alterum uero non adeo simpliciter acturum esse causantur. 
Quapropter diligentissima circumspectione cauendum est uobis 
ut utramque suspicionem possitis extinguere. Quod ita facile cum 
Dei adiutorio proueniet, si praecepta nostra ante mentis oculos
semper teneatis et nichil aliud praesumatis efficere nisi quod nos 
uobis noscimur non modo nudis uerbis uerum etiam litteris 
inculcando mandasse.
 

 
Volumus autem ut de causa regum uel regni, siue etiam de 
Treuirensi uel Coloniensi et Augustensi electis, uel de omnibus 
istis qui inuestituram per manum laicam acceperunt, nullum 
praesumatis exercere iudicium, summumque uobis studium sit, 
si rex adquieuerit uobis de statuendo colloquio et pace firmanda 
in regno et de restituendis episcopis in sedibus suis, et hec eadem 
cito ad nos aut per uos ipsos aut per certos legatos annunciare 
ut tot et tales personas possimus illuc ad constitutum tempus 
dirigere qui ad tantum negocium determinandum ualeant una 
uobiscum Deo auxiliante sufficere.
 

 
Interim uero sic uos utrique parti communes et ab omni 
suspicionis neuo, quantum in uobis est, cum diuinae gratiae 
adiutorio exibete immunes, ut iustitiae semper et nullomodo 
partibus faueatis sicut habetis formam nostram, qui uidelicet, 
postquam iudicium tanti huius negocii in manu beati Petri 
commissum est, nichil aliud uobis testibus intendimus nisi ut 
per iustitiae semitam incedamus. Ad nullam partem sinceritatem 
apostolicae discretionis infleximus, nullis promissionibus aut 
terroribus cessimus, nec aliud umquam Deo protegente acturos 
nos esse confidimus.
 

 
Preterea specialiter uobis de abbate Augiense iniungimus, qui 
nuper ad apostolorum limina ueniens non solum captus est sed 
etiam in loco eius quidam est tyrannice subrogatus, ut ea bona 
sua quibus exspoliatus est, expulso inuasore illo, restitui faciatis. 
Qui tamen, postquam de his quae perdidit fuerit pleniter inuestitus, 
si quid contra illum habet aliquis, paratus erit in nostro iudicio 
respondere; non enim debet ab alio aliquo iudicari qui in apostolica 
sede scitur a memet consecratus. Et certe grauis fuit praesumptio 
manum in eum ponere qui tanto erat priuilegio munitus. Quodsi
inuasor ille contra interdictum nostrum praedicto fratri sua 
restituere contempserit, confestim in eum uelut in rebellem et 
inuasorem ex auctoritate apostolica sententiam excommunicationis 
intendite. Quidquid autem agitis uel quidquid uobis contigerit 
litteris semper mandare et frequenter ad nos mittere procurate.
Omnipotens et misericors Deus, a quo bona cuncta procedunt, 
meritis beatae Dei genitricis Mariae dominae nostrae et beatorum 
apostolorum suorum Petri et Pauli, ab omni malo uos defendere 
et in omnem ueritatem inducere dignetur, quatinus quidquid 
agitis secundum timorem Dei et utilitatem sanctae ecclesiae 
feliciter peragatis.
 

 
Inter omnia studiosissime Wormacensis episcopi mementote 
qui, cum esset diu ab ecclesia sua expulsus et ob id Romam 
ueniret ut auxilium apostolicae sedis adquireret, non solum nichil 
sibi profuit sed modo etiam peius incurrit. Interim uos salutamus 
et rogamus ut sitis memores nostri memoris uestri apud Deum.
 

 
 
 32 (1079)
 

 
G. episcopus seruus seruorum Dei per totum Italicum regnum 
et Teutonicorum debitam sancto Petro obedientiam exhibentibus 
salutem et apostolicam benedictionem.
 

 
Si qui sunt presbiteri uel diaconi uel subdiaconi qui iaceant 
in crimine fornicationis, interdicimus eis ex parte omnipotentis 
Dei et auctoritate sancti Petri introitum aecclesiae usque dum 
peniteant et emendent. Si qui uero in peccato suo perseuerare
maluerint, nullus uestrum officium eorum auscultare praesumat; 
quia benedictio illis uertitur in maledictionem et oratio in peccatum, 
testante Domino per prophetam: "Maledicam", inquit, "benedictionibus 
uestris." Qui uero huic saluberrimo praecepto obedire 
noluerit idolatriae peccatum incurrit, testante Samuhele et beato 
Gregorio astruente: "Peccatum enim ariolandi est repugnare 
et scelus idolatriae nolle acquiescere." Peccatum ergo paganitatis 
incurrit quisquis, dum Christianum se asserit, sedi apostolicae 
obedire contempnit. Vos queso apostolicis praeceptis obedite ut 
ad hereditatem celestis regni mereamini peruenire.
 

 
 
 33 (1079)
 

 
G. seruus seruorum Dei dilecto in Christo fratri R. Turonensi 
archiepiscopo salutem et apostolicam benedictionem.
 

 
Visis fraternitatis tuae litteris quibus praesentium litterarum 
post longum et communem patriae suae errorem sententiam apostolicae 
sedis non sine condigna paenitentia recognouisse significasti, 
precibus tuis assensum praebuimus, ita ut paenitentia 
iniuncta ab excommunicatione absolueremus et officium quo se 
suspenderat sibi redderemus, si tamen aliud crimen unde ab 
officio arceri debeat sibi non contradicit, etsi in promissionibus 
quibus se obligauit, uidelicet sanctae Romanae aecclesiae praeceptis 
obedire, perseuerauerit. Vnde uolumus ut, quia gratiam et amorem 
apostolicae sedis consecutus est, consequatur deinceps tuae 
dilectionis augmentum et ad suum suorumque filiorum exhortationis 
documentum, tanto quidem diligentius quanto regnum 
illud a praedicationibus expers et ad deteriora procliue esse dinoscitur; 
quatinus et ipse de his quae ad episcopalem pertinent
sollicitudinem informetur et talentum tibi creditum in discussione 
diuini examinis tibi duplicetur. Quod autem tibi litteras non 
misimus, non negligentiae nostrae sed, ut uidemur recordari, 
legatorum festinantiae potes ascribere.
 

 
 
 34 (1079 circa)
 

 
Gregorius episcopus seruus seruorum Dei Anselmo uenerabili 
abbati Beccensi salutem et apostolicam benedictionem.
 

 
Quoniam fructuum tuorum bonus odor ad nos usque redoluit, 
quam dignas grates Deo referimus et te in Christi dilectione ex 
corde amplectimur, credentes pro certo tuorum studiorum 
exemplis aecclesiam Dei in melius promoueri et tuis similiumque 
tibi precibus etiam ab instantibus periculis Christi subueniente 
misericordia posse eripi. Nosti, frater: si iusti apud Deum praeualuit 
oratio, quid iustorum ? Praeualebit equidem, immo impetrabit 
sine dubio quod petierit. Ipsius etiam ueritatis auctoritate cogimur 
hoc confiteri: "Pulsate", inquit, "et aperietur uobis, petite 
et accipietis." Pulsate simpliciter, petite simpliciter, haec etiam 
quae sibi placeant. Simplex est ostium, simplex dator; uult 
peti simplicia et quae sibi conueniant. Hoc modo aperietur, hoc 
modo accipietis, hoc modo iustorum exaudietur oratio. Vnde 
uolumus tuam tuorumque fraternitatem assidue Deum orare ut 
aecclesiam suam et nos qui ei licet indigni praesidemus ab instantibus hereticorum 
oppressionibus eripiat et illos errore dimisso 
ad uiam ueritatis reducat.
 

 
Querimoniam apud nos fecit quidam peregrinus de quodam 
conuerso tuo. "Iustus Dominus et iusticias dilexit, aequitatem
uidit uultus eius." Imitare Dominum tuum, imitare magistrum 
a quo habes doctrinam uitae. Praecipimus et nos ut ei iusticiam 
facias coram Huberto dilecto filio nostro et, ut intelleximus, 
amico tuo.
 

 
 
 35 (luglio 1073/1079)
 

 
G. episcopus seruus seruorum Dei dilecto in Christo fratri R. 
Turonensi archiepiscopo salutem et apostolicam benedictionem.
 

 
Dilectissimus confrater noster Q. Nannetensis episcopus 
queritur quod abbas monasterii sancti Florentii partem diocesis 
suae iniuste sibi auferat et alteri episcopatui subdere praesumat. 
Redonensem etiam episcopum nichilominus de diocesi sua iniuriam 
maximam intulisse innotuit, et de aliis qui bona aecclesiac suae 
in Andegauensi episcopatu retinent; uolumus te diligenter operam 
dare quatenus ipse de his omnibus per te apostolica auctoritate 
fultum plenam iustitiam consequatur.
 

 
 
 36 (luglio, 1073/1079)
 

 
G. episcopus seruus seruorum Dei B. uenerabili abbati salutem 
et apostolicam benedictionem.
 

 
Quicquid confrater noster Q. Namnetensis episcopus per 
scriptum monasterio uestro contulit nos priuilegio apostolicae
sedis confirmauimus tam tibi quam successoribus tuis, et per 
eandem auctoritatem monasterium uestrum, salua iustitia eiusdem 
episcopi, omnia uobis ab eo collata in perpetuum tenere atque 
possidere sancimus.
 

 
 
 37 (1078/1079)
 

 
G. episcopus seruus seruorum Dei dilecto in Christo R. confratri 
et coepiscopo Turonensi salutem et apostolicam benedictionem.
 

 
Visis dilectionis tuae litteris manifeste intelleximus quae sit 
tibi deuotio et qui amor erga matrem tuam sanctam Romanam 
aecclesiam. Doluisti enim atque compassus es eidem matri tuae 
ac nobis, non utcumque sed ut caritas exigit et sanctum membrum 
decet amplecti suum uenerabile caput, prout litterae ipsae 
testantur; et quia iuste ac digne doluisti, concessit tibi Deus inde 
cito uenire ad gaudium. Quapropter certus esto, quod pro hac 
digna iustaque deuotione quam sancto pectore geris, a Romana 
aecclesia et nobis eam uicissitudinem semper omnibus diebus uitae 
nostrae habebis, ut in omnibus aecclesiae tuae honori prouidere 
semper simus parati, et ad quascumque ipsius utilitates nostrum 
auxilium imploraueris, impromptos nos ad succurrendum siue 
subueniendum aecclesiae tuae uel tibi habere minime poteris. 
De caetero de causa comitis Fulconis quia ad uotum tuae fraternitatis 
minime ad praesens forsitan respondemus, non miretur 
religio tua seu aliquo modo perturbetur; praestolamur enim 
Cluniacensem abbatem ad nos in proximo peruenturum, propiciante 
Domino, cui omne negotium uestrum superimponere 
decreuimus, ut ipse communicato tecum atque cum Diensi
episcopo iusticia salua consilio quod melius fuerit inde diffiniat, 
ita tamen ut aecclesia tua ab infestationibus eiusdem comitis
refrigerio pociatur.
 

 
 
 38 (marzo 1080)
 

 
Gregorius episcopus seruus seruorum Dei dilecto in Christo 
fratri Landrico Matisconensi episcopo salutem et apostolicam 
benedictionem.
 

 
Mirari ualde compellimur quomodo fraternitas tua, persuasione 
clericorum sicut audiuimus, in confirmatione priuilegiorum 
Cluniensis ecclesiae episcopo Albanensi legationem nostram 
ferenti inobediens extiterit, praesertim cum etiamsi aliquid, quod 
non credimus, inconsultius tibi irrogare uoluisset, quidquid esset 
pro reuerentia apostolicae sedis ferre decuisset. Itaque propter 
bonam uitam et pastoralem uigilantiam qua circa ecclesiam tibi 
commissam desudas, hanc culpam supportantes, praecipimus 
tibi quatenus, uocatis de melioribus monachis Cluniensis ecclesiae, 
ad communem locum inter Matisconem et Cluniacum uenias, ut 
in praesentia illorum praedictum priuilegium confirmes, et sic 
in episcopali officio restitutus adiuuante Domino populum tuum 
ualeas consolari. De caetero fraternitatem tuam paterno affectu 
quo eam amplectimur admonemus ne improbitati uel leuitati 
clericorum tuorum ulterius credulus existas, sed meis, qui te 
non tua diligo, potius quam illorum consiliis acquiescas. Quod 
si feceris scias profecto quod nos ecclesiam tibi commissam 
praeiudicium sustinere nullatenus patiemur. Interim autem sine 
omni inquietudine et discordia uos et abbas Cluniensis pacifice
maneatis, donec coram uicario Diensi episcopo huiusmodi lis 
religiosarum personarum consilio terminetur, aut, si illud non 
potuerit fieri, nos utraque parte uocata et causa diligenter discussa, 
auxiliante gratia Dei, finem congruum imponere ualeamus. 
Clerici autem qui spiritu superbiae ducti contra legatum nostrum 
Albanensem episcopum turbam fecerunt et archiepiscopum 
Viennensem a Cluniaco reuertentem ablatis rebus suis contumeliose 
inuaserunt, apud Cluniacum nudis pedibus ante altare sancti 
Petri satisfaciant, et sic emendatis moribus absoluantur.
 

 
 
 39 (marzo, 1080)
 

 
Domnus ac beatissimus papa Gregorius VII anno pontificatus 
sui septimo in basilica Lateranensi quae et Constantiniana 
dicitur in honore Saluatoris et beati Iohannis Baptiste consilium 
generale celebrans, indicto cunctis silentio, surrexit et dixit:
Noueritis, fratres et consacerdotes nostri, immo tota haec 
sancta synodus cognoscat et sciat, quia cum ultra montes multa 
sint monasteria ad honorem Dei omnipotentis et beatorum apostolorum 
Petri et Pauli nobiliter et religiose fundata, inter omnia 
quoddam in illis partibus habetur, quod quasi peculiare et 
proprium beato Petro et huic aecclesiae speciali iure adheret, 
Cluniaticum uidelicet, ad honorem et tutelam huius sanctae et 
apostolicae sedis ab ipsis primordiis principaliter adsignatum, 
et faciente diuina clementia sub religiosis et sanctis abbatibus ad 
id usque dignitatis et religionis peruenit, ut ceteris monasteriis, 
quamuis multis antiquioribus, quantum ipse cognosco, in Dei 
seruitio et spiritali feruore praecellat, et nullum in terra illa quod 
ego sciam huic omnino ualeat adaequari. Nullus enim abbas
umquam ibi fuit qui sanctus non fuisset. Quod abbates et monachi 
huius semper aecclesiae filii in nullo degeneres extiterunt, nec 
curuauerunt genua sua ante Bahal nec Bahalim, nec Geroboam, 
sed huius sanctae Romanae sedis libertatem dignitatemque 
imitantes, quam ab origine traxerunt, nobiliter sibi per successionis 
seriem auctoritatem seruauere. Non enim alicui umquam 
alienae uel terrenae potestati colla subdiderunt, in sola beati 
Petri et huius aecclesiae subiectione defensioneque permanentes. 
Et idcirco uolumus atque apostolica auctoritate firmamus et 
contradicimus, ut nulla umquam persona, parua uel magna, 
siue potestas aliqua, non archiepiscopus, non episcopus, nullus 
regum, ducum, marchionum, principum, comitum, nec etiam 
aliquis legatus meus, supra illum locum et monasterium umquam 
buccam suam aperiat aliquamue exerceat potestatem. Verum 
iuxta tenorem priuilegii nostri et antecessorum nostrorum 
auctoritatem, et libertatis immunitatem sibi ab hac sede concessam 
integram perpetuamque omnino possideat, ut tantummodo 
sub alis apostolicis ab omni aestu et turbine inpugnationis 
respiret, et in gremio huius sancta aecclesiae, ad honorem 
omnipotentis Dei et beatorum apostolorum Petri et Pauli in 
perpetuum dulcissime quiescat.
 

 
Et ita uertens se domnus papa ad dextram partem sinodalis 
conuentus, percunctatus est eos dicens: "Placet ita uobis ? Iaudatis ?" Responderunt: "Placet, laudamus." Vertens se iterum in sinistram 
eodem modo interrogauit. Eodem quoque modo responsum est a 
sancto conuentu: "Placet, laudamus." Post haec uerba stando in 
throno pontificali perorata domnus papa assedit.
 

 
 
 40 (prima del 23 dicembre 1080)
 

 
Gregorius episcopus seruus seruorum Dei clero, vicecomiti 
Aymerico, nec non uniuerso populo Narbonensi.
Apostolicam benedictionem libenter mandaremus si in apostolicae 
sedis reatum incurrisse uos non cognosceremus. Verum, 
ubi ab eadem uos resipuisse excommunicatione cognouerimus 
et archiepiscopalem patri uestro Dalmatio obedientiam exhibere, 
benedictionem beati Petri mandabimus. Sicut nouit prudentia 
uestra, inimicus humani generis ecclesiam uestram malis et 
simoniacis pastoribus inuasam quasi ius proprium longo tempore 
possedit. Sed condolentes necessitati ac periculo uestro, bonum et 
legalem pastorem uobis praeficiendum censuimus, non aliunde 
sed per ostium, id est per Christum, intrantem. Qui enim aliter, 
id est sine Christo, ingrediuntur, fures sunt et latrones, ad hoc 
constituti, ut gregem dominicum mactent et perdant. Hic itaque, 
apostolicae sedis benedictione et auctoritate confirmatus, per 
exemplum laudandae conuersationis suae et documentum praedicationis 
quidquid culpa et iniuria malorum pontificum inter uos 
commissum est, Deo auxiliante, poterit corrigere uosque bonus 
pastor summo pastori deuotissime commendare. Admonemus itaque 
prudentiam uestram ut eum quem legaliter ecclesia Romana 
uobis constituit honeste et cum beneuolentia recipiatis et ei 
sicut spirituali patri et archiepiscopo obedientiam et reuerentiam 
impendatis, memores dominici sermonis fideles suos commendantis: 
"Qui uos audit, me audit; et qui uos spernit, me spernit." 
Neque enim uos ignorare uoluimus quod si quis uestrum, quod 
non speramus, obedientiam sibi contradixerit, iram Dei et uindictam 
beati Petri ad periculum suum prouocabit; et sententiam
excommunicationis in Tolosa synodo a legatis nostris promulgatam 
apostolica auctoritate confirmabimus. Qui uero obediens 
fuerit, gratia et benedictione eiusdem apostolicae sedis gaudebit.
 

 
 
 41 (1080)
 

 
G. episcopus seruus seruorum Dei H. Teruanensi episcopo 
salutem et apostolicam benedictionem, si decretis apostolicae
sedis scienter non resistit.
 

 
Clamor ct querimonia filiorum aecclesiae tuae peruenit ad aures 
nostras te contra decreta nostra immo sanctorumque patrum 
consensisse fornicationi clericorum, addentes etiam quod pueris 
illorum qui nolunt consentire huic iniquitati interdicis babtismum 
et mortuis sepulturam. Quod nos graue ferentes auctoritate 
apostolorum Petri et Pauli tibi praecipimus, ut hoc ita a te emendetur 
ut amplius ex hac re querela ad nos non ueniat. Insuper 
tibi praecipimus ut ad synodum quam Deo auctore in prima 
ebdomada quadragesimae celebraturi sumus omni occasione 
postposita uenias.
 

 
 
 42 (1081)
 

 
G. episcopus seruus seruorum Dei omnibus fratribus in monasterio 
sanctae Mariae Vrbionensi constitutis salutem et apostolicam 
benedictionem.
 

 
De controuersia que inter uos et consacerdotem nostrum
R. orta est, Deo auxiliante, certum finem componemus, ita ut 
nullam contra eum murmurationis occasionem habeatis. Certum 
siquidem sit uobis nos nullam in monasterio uestro praedicto 
legato nostro R. contra libertatem aecclesiae uestrae dominationem 
dedisse, sed hoc sibi concessisse ut, si uos ab monastica discederetis 
religione, liceret ei uice nostra corrigere. De cetero admonemus et 
apostolica auctoritate praecipimus ut confratri nostro Dalmatio 
archiepiscopo debitam solitamque impendatis obedientiam et eum 
benigne et honeste suscipientes in patrem et abbatem habeatis 
ut, sicut ante episcopalem ordinationem subditi sibi fuistis, ita 
deinceps regimini et magisterio suo subdamini. Cum autem, 
Deo annuente, archiepiscopatum suum habuerit in pace, ipse ad nos 
ueniet adducens quosdam ex uobis, et aecclesia uestra ad honorem 
et uestram libertatem ordinabitur.
 

 
 
 43 (1081?)
 

 
G. episcopus seruus seruorum Dei P. abbati Ficeclensi et R. 
praeposito Campomaldi salutem et apostolicam benedictionem.
 

 
Petiuit religio uestra quatinus Vgicionem Bulgarelli filium de 
reatu suo non resipiscentem neque culpam suam confitentem sic 
absoluamus. Vos autem satis nouistis quia carum ipsum habere 
usque ad hoc graue facinus suum soliti fuimus, et certe ultra 
caeteros sui ordinis principes Tusciae antehac eum dileximus, eo 
quod ipse more patris sui bonos defendere et religionem in 
potestate sua plantare prae caeteris studuit. Vnde si quomodo 
rationabiliter postulationi uestrae possemus annuere, profecto 
tum propter praedictam bonitatem suam et preces uxoris suae, 
tum propter petitiones uestras eum libenter absolueremus. Verum
neque ratio aut consuetudo sanctae aecclesiae hoc habet neque 
sanctorum patrum nos ad hoc inducit exemplum, ut iuste et 
canonice excommunicatus culpam suam non agnoscens nec ex 
corde ueniam petens mereatur absolui. Nisi enim quis ex intimo 
corde penitens reatum suum confiteatur, inutilis est absolutio 
nec dicenda nisi deceptio. Quod autem ipse comes ad malitiae 
suae defensionem se iniuste et ob alicuius gratiam dicit excommunicatum, 
perpendat et ex sanctorum patrum sententiis diligenter 
inquirat quid de conspiratoribus ipsi statuerint, et cum 
se in sacrilega conspiratione Lucensium fuisse meminerit, desinat 
ad augmentum mali flagitium suum maximeque defendere. 
Adhuc enim quod non minus est graue, quia episcopum Lucensem 
legaliter et canonice ordinatum de aecclesia sua expelli consensit 
uel permisit, merito in se anathematis gladium prouocauit. 
Enimuero nollemus nos ullam uel minimam personam pro qua 
Christus sanguinem suum fudit non dictante iustitia excommunicare, 
si sciremus ob id oportere nos aut exilium subire aut 
usque ad sanguinis effusionem deuenire. Permaxime autem ut 
praefatus comes ad paenitentiam sicut Christianum oportet de 
tanto facinore conuerteretur, optaremus profecto grande incommodum 
uel infirmitatem personae nostrae accidere. Proinde 
sanctitatem uestram inuitamus atque rogamus ut specialiter pro 
eo ad Dominum preces effundere cotidie memineritis, quatinus 
diuina pietas cor et mentem illius uisitet, compungat, et ad 
penitentiam conuertat, ut de culpis suis resipiscens gemens et 
indulgentiam poscens in reliquum per bonorum operum exercitia 
in membris sanctae aecclesiae digne possit connumerari.
 

 
 
 44 (1081/1082)
 

 
G. episcopus seruus seruorum Dei V. Diensi episcopo et R.
Cardinali et abbati salutem et apostolicam benedictionem.
 

 
Aquensis archidiaconus A. Queritur quod archiepiscopus
W. et A. legatus noster nec non episcopus Vasantensis insurgunt 
aduersus ecclesiam suam et ecclesias quasdam eiusdem episcopatus 
sui auferunt et uiolenter inuadunt. Ausciensis quoque archiepiscopus 
et Amatus episcopus literis suis nobis significauere 
ab Aquensibus easdem ecclesias proprietati Olorensis ecclesiae ab 
antiquo tempore pertinuisse. Vnde fraternitati uestrae iniungimus 
ut, si potestis ambo, sin autem unus in competenti loco eorum 
negotium audiat atque, canonicis rationibus diligenter utrimque 
perscrutatis, Deo placentem et iustitiae congruum finem imponat.
 

 
 
 45 (1082)
 

 
G. episcopus seruus seruorum Dei R. glorioso Flandrensium 
comiti salutem et apostolicam benedictionem.
 

 
Notum tibi esse non dubitamus quantum nos hactenus nobilitatem 
tuam dilexerimus, cuius industriam inter ceteros Franciae 
principes satis honesta fama commendabat. Vnde quia bonis 
studiis tuis congratulamur, cum contraria de te referuntur multum 
profecto dolemus. Audiuimus nuper te cuidam clerico sacrilegio 
Lamberto, qui publice Taruanensem episcopatum mercatus est, 
contra uoluntatem clericorum illi ecclesiae imposito imo ab eis 
omnino iampridem repudiato assensisse, eique adiutorium et 
potestatem ecclesiam inuadendi praestitisse. De qualibus ipsa 
Veritas dicit: "Qui non intrat per ostium in ouile ouium sed 
ascendit aliunde, ille fur est et latro", et beatus papa Leo: "Non 
habeatur inter episcopos qui non fuerit a clero electus et a populo 
expetitus." Oportet ergo prudentiam tuam diuinae maiestatis 
omnipotentiam et districtionem prae oculis incessanter habere, 
nulliusque mortalium gratiam uel timorem illi praeferre cui et 
uitam et salutem et honorem tuum non ambigis te debere. Ergo
quia te audiuimus admonitu fidelitatis quam regi Philippo feceras 
ad id periculose esse inductum, ex parte omnipotentis Dei praecipimus 
ut, si praedictus Lambertus tam nefariis modis ad episcopatum 
prorupit, nullatenus ei sacerdotalem obedientiam uel 
reuerentiam exhibeas, sed a male mercata et inuasa sede alienum 
et extorrem facere praefatis clericis amminiculando procures. Non 
enim te decet aestimare illa te adiuratione ad tam grauissimum 
scelus adstringi, quia perniciosius est illum per quem iuratur 
quam cui iuratur, et Deum quam hominem offendere. Simul ipse 
satis perpendis quia plus debetur animae quam corpori, et tunc 
profecto fidelitas perspicue magis seruatur iubenti quando salus 
animae eius corporeis commodis et iniquis praelata iussis magis 
attenditur. Age ergo ut non pro homine supplicium sed pro Dei 
timore expectare debeas praemium; atque sic praedictis clericis 
qui promotioni illius libere ex parte Dei contradixerunt opitulari 
eosque defendere procures, ut quanto te gratia diuina altius 
sublimauit, tanto magis et bonis fiduciam et prauis terrorem 
praebeas, ceterisque principibus te imitabilem reddas.
Plumbeo sigillo idcirco signari literas istas noluimus, ne si 
forte caperentur ab impiis eodem sigillo posset falsitatis quippiam 
fieri.
 

 
 
 46 (1082)
 

 
G. episcopus seruus seruorum Dei clero et populo Taruanensis 
ecclesiae, praecipueque nobili comiti R., salutem et apostolicam 
benedictionem, si obedierint.
 

 
Sicut aliis literis misimus, non ignorat solertia tua nos iamdudum 
te satis diligere propterea quod te bonis studiis inter ceteros 
Franciae principes, fama ferente, audiuimus eminere. Nam potioris
erga te dilectionis habendae causa nobis haec extitit, quia te 
christianae religionis amatorem ecclesiasticaeque disciplinae et 
honoris suffragatorem ac defensorem in quibusdam cognouimus. 
Vnde cum a solita probitate contraria forte audiuimus, quantum 
doleamus prudentia tua satis perpendit. Nuper uero de te quoddam 
nobis innotuit, quod, sicut a priscis moribus tuis alienum, ita 
quoque penitus credere uisum fuit indignum, uidelicet quod 
contradicentibus Taruanensis ecclesiae clericis renitentibusque, 
tua protectione auxilioque fretus, quidam Lambertus illius ecclesiae 
sedem inuaserit. Qui publice simoniacus, aperte diuini muneris 
emptor, quanto se in tali negotio turpiorem et impudentiorem 
ostendit, tanto tuum non fauorem sed zelum, non opem sed 
repulsionem experiri debuit. Verum quia obstante rege, sub specie 
timoris ne peierares, ad id mali inductus fuisse diceris, idcirco 
iampridem et nunc literis te admonere censuimus quatinus, 
uanum timorem abiiciendo, quod iure metuendum uidetur attenderes. 
Nouerit ergo prudentia tua fidelitatem terreno domino 
tunc non recte seruari cum coelestis Domini et Creatoris gratia per 
illam probatur offendi, et si corpori multo amplius animae, si 
mortali homini multo maxime sempiterno Deo fidem et deuotionem 
deberi. Proinde tam nobilitati tuae quam et praefatae ecclesiae 
clero et populo ex parte beati Petri praecipimus ut praedicto 
Lamberto nullam episcopalem reuerentiam exhibeatis, sed ipsum 
uelut furem et latronem existimantes ab inuasa sede propellere, 
fautoresque ipsius donec resipuerint cohibere procuretis. Quod si 
se praedictus inuasor ferre praeiudicium dixerit et de re sua non ita 
esse ut dicitur, se posse probare existimauerit, audientiam legati 
nostri Diensis immo Lugdunensis archiepiscopi petat, quatenus 
per competentem illius discussionem iustumque iudicium obtinere 
quod postulat aequitas ualeat.
 

 
 
 47 (1082/1083)
 

 
G. episcopus seruus seruorum Dei R. glorioso Flandrensium 
comiti dilecto in Christo filio salutem et apostolicam benedictionem.
 

 
Iam saepius excellentiae tuae scripsimus super causa clericorum 
Taruanensis ecclesiae E. praepositi, S. decani, I. diaconi et 
reliquorum quos, malignorum mortiferis suggestionibus, bonis 
propriis priuatos in exilium pro obedientia apostolica detrusisti, ut 
eos ad integrum sicut iustum est restaurares, et illum haereticum 
L. depositum et excommunicatum amplius non sustentares sed 
magis ecclesiam captiuatam de eius tyrannide et oppressione 
liberares. Quod quia, sicut illi adhuc lacrymabiliter conqueruntur, 
nondum pleniter peregisti, crebris querimoniis eorum fatigati 
adhuc nobilitati tuae mandamus et ex parte Dei et apostolorum 
principis praecipimus ut ecclesiam de praedicto antichristi 
membro eripias, clericisque praefatis sua omnia clementer 
restituas, et gratiam tuam pristinam eis habere permittas, ut 
Deus omnipotens tibi suam gratiam hic et in futuro saeculo 
tribuat, et beatus Petrus ad cuius praesentiam confugium fecerunt 
ianuas coeli post huius uitae felicem terminum tibi aperiat.
 

 
 
 48 (1082)
 

 
G. episcopus seruus seruorum Dei R uenerabili Turonensi 
archiepiscopo, salutem et apostolicam benedictionem.
 

 
Audiuimus quod Cenomanensi electo, cuius consecratio ad 
ius tuac ecclesiae pertinet, consecrari per te cupienti tua fraternitas 
mundani timoris intuitu imponere manum renuerit, metuens 
scilicet ne propter hoc comes Andegauensis offenderetur; quae 
res a sacerdotali, praecipue pontificali, sublimitate quam procul 
esse debeat beatus Gregorius in septimo libro Moralium de ueritate 
loquens id quod de iustitia nihilominus intelligi conueniat his 
uerbis ostendit: "Iste namque ueritatem iam libenter defendere 
appetit, sed tamen in ipso suo appetitu trepidus indignationem 
potestatis humanae pertimescit, cumque in terra hominem contra 
ueritatem pauet, eiusdem ueritatis iram coelitus sustinet." Proinde 
prudentiam tuam monemus et apostolica auctoritate praecipimus 
ut praelibatum electum consecrare nisi canonica ratio contradicat, 
postposita saecularis offensionis occasione, non ulterius recuses 
aut negligas. Denique potius tibi timendum est ne, si magis pauori 
quam iustitiae obsequi deliberaueris, et ille sicut aequum fuerit 
ab alio consecretur, et Turonensis ecclesia per tuam segnitiem, 
quod absit, honoris sui detrimentum sentire incipiat.
 

 
 
 49 (1082)
 

 
Gregorius episcopus, seruus seruorum Dei, Hugoni et caeteris 
sanctae Radegundis clericis, salutem et apostolicam benedictionem.
 

 
Peruenit ad audientiam nostram quod, apostolicae sedis authoritate 
calcata, priuilegia sanctae Radegundis monasterio sanctae 
Crucis ab antiquo concessa infringere conemini, dum neque 
debitum clericalis officii pensum praefato monasterio reuerenter, 
ut decet et priuilegiorum scripta testantur, exhibetis, et ecclesiam 
beatae Radegundis cum ordinationibus suis absque abbatissae 
licentia et authoritate tenere uelitis. Quam litem inter uos et 
abbatissam anno priore legati nostri, priuilegiorum tenore diligenter 
perspecto, episcoporum qui aderant iudicio canonice data 
sententia deciderunt, scilicet ut concessione et authoritate abbatissae 
sanctae Crucis, sicut firmiter in priuilegiis cautum est, sanctae 
Radegundis ecclesia cum suis ordinationibus omni uenalitate et 
spe quaestus procul remota, a uobis teneatur, et utrique ecclesiae 
competens seruitium persoluatur, ut neque uos ius ecclesiae 
sanctae Crucis nullatenus imminuatis, aut abbatissa aliquid uos 
cogat quod canonum autoritate respuere ualeatis. Qua definitione 
uos contentos esse opportere iudicamus, et ut neutrius partis 
transgressione conuellatur, beati Petri authoritate uehementer 
prohibemus quod, si deinceps de causa ulla ad nos proclamatio 
peruenerit, noueritis procul dubio ut obedientiae contemptores 
grauiore censura faciendos, et eos potissimum qui rectorum sedis 
apostolicae priuilegiorum authoritatem uiolare ausu temerario 
moliuntur. Valete.
 

 
 
 50 (1082?)
 

 
G. episcopus seruus seruorum Dei R. uenerabili sanctae Romanae 
aecclesiae cardinali et abbati Massiliensi salutem et apostolicam 
benedictionem.
 

 
Peruenit ad nos quod monachos illos qui aecclesiam sancti 
Saturnini non sine licencia proprii abbatis acceperant ac deinde 
compellente eos iussu maioris abbatis Cluniacensis eandem 
dimiserant, tua fraternitas illos postea quam satisfacientes exierint 
excommunicauit. Quod si ita est non parum de prudencia tua 
miramur. Vnde uolumus atque praecipimus ut tam illos ab 
excommunicationis uinculo soluas quam et de cetero ne tam 
leuiter in religiosos uiros huiusmodi sentenciam feras summopere 
cauere procures. Quid est enim aliud quam auctoritati derogari, 
indiscrete uel temere in quasque honestas personas auctoritatis 
licentia uti? Quod ut de futuro uigilanter attendas solliciteque 
prouideas, iterum iterumque monemus.
 

 
 
 51 (estate 1083)
 

 
G. episcopus seruus seruorum Dei archiepiscopis episcopis et 
abbatibus in Gallia constitutis, qui in gremio sanctae Romanae 
ecclesiae permanere uidentur, salutem et apostolicam benedictionem.
 

 
Quantas tribulationum angustias et persecutionum procellas 
ac pondera periculorum uniuersalis mater sancta Romana ecclesia 
temporibus istis perpessa sit quia credi uix potest ex maiori 
parte latet scientiam uestram. Ad haec quoque quid consolationis 
quidue suffragii per uos suos filios debitae compassionis perceperit, 
uos ipsi cognoscitis. Quod enim sine dolore uix possumus uel reminisci, 
ita caritas pene cunctorum circa eam refrixit ut haec 
tempora per euangelium praesignata quodam modo specialiter 
uideantur ubi dicitur: "Quoniam abundauit iniquitas refrigescet 
caritas multorum." Vnde quid aliud dixerim, nisi quod uos qui 
aut segniter neglexistis aut pauide refugistis matri uestrae in tanta 
pressura solatiari nomine filiorum indignos et caritatis uisceribus 
alienos uos ostendistis ? Quem uero pudorem uel potius quantum 
dolorem quisquis est sanae mentis non sentiat, cum consideret 
persecutores christianae religionis tanta factionis conspiratione 
sic omnimodis annisibus non solum res suas profundendo sed 
etiam se ipsos morti tradendo ad explendam animi atrocitatem 
huc usque desudasse, neminem autem uel uix paucissimos iustitiae 
fautores aut corporis laborem subire aut rerum dispendia pati 
aut de suis bonis opem matri ecclesiae ferre curauisse. Verum
utcumque uestra fraternitas sese habuerit, "benedictus Deus et pater 
domini nostri Ihesu Christi, pater misericordiarum et Deus 
totius consolationis, qui consolatur nos in omni tribulatione 
nostra", qui nos ab aduersariorum manibus et persecutorum 
uiolentia protegens, hactenus in manu nostra iustitiam secundum 
testimonium conscientiae nostrae defendit atque potentiae suae 
uigore humanae infirmitatis imbecillitatem nostram corroborans, 
ad iniquitatem peruerti nos nullis promissionum blandiciis, 
nullis uexationum terroribus sinit. Ipsi ergo immensas gratias 
referimus qui nos infractos hucusque in pressurae tempestate 
conseruans ad quandam spem tranquillitatis sic liberis incessibus 
duxit, ut non nos contra principalem iustitiae intentionem egisse 
aut propria conscientia aut religiosorum uirorum qui nouerunt 
examinatio reprehendat.
 

 
De caetero, fratres, ut causa iurgiorum et discordia quae inter 
apostolicam sedem et regnum iamdudum agitatur, annuente 
Domino, communi diligentia ualeat congruum finem sortiri, 
uos ad sinodum quam in medio Nouembri celebrare disposuimus 
praesentium litterarum conuocatione ex parte beati Petri apostolorum 
principis praecipientes inuitamus. Hoc etiam uestram 
fraternitatem scire uolumus quia, ut secure et ad nos uenire et 
in uestram patriam Deo protegente possitis redire, fideles nostri 
a maioribus qui nunc erant in curia Heinrici dicti regis iuramento 
securitatem receperunt. Desideramus enim una uobiscum 
tractare, diuino fulti auxilio, qualiter possimus pacem Dei
firmare atque ad gremium matris ecclesiae scismaticos uia regia 
incedendo reuocare.
 

 
 
 52 (1082/1083)
 

 
G. episcopus seruus seruorum Dei canonicis sancti Martini 
Turonensis.
 

 
Quia legatis nostris et archiepiscopo uestro uos non obedire sed 
insuper eum expulisse audiuimus et ab eis uos esse excommunicatos 
ob culpam uestram didicimus, iccirco salutem et apostolicam 
benedictionem mittere uobis ausi non fuimus; cuius rei uos indignos 
existere, profecto plus uobis ipsi dolemus. Nam si animarum 
uestrarum curam gereretis, omnino nec illud praesumere nec, 
post flagitium tamdiu in impenitudine manere consilium haberetis. 
Quapropter paterna uos alloquutione monentes ex parte beati 
Petri praecipimus ut de tanto facinore digne satisfacientes praedictum 
fratrem nostrum archiepiscopum ad ecclesiam suam 
cum honore reducere procuretis, ac deinceps ei paternalem sicut 
decet reuerentiam exibentes obedire nullatenus detrectetis. 
Praecipimus etiam uobis ut res tam ipsius archiepiscopi quam 
canonicorum sancti Mauricii in integrum restituatis, atque legatis 
nostris de cetero debitam obedientiam exibentes, et ab ipso comite 
excommunicato Fulcone et ab omnibus excommunicatis uos 
custodire uigilanter studeatis. Quod si nec his etiam mandatis 
salubribus obedire uolueritis, sententiam anathematis in uos 
confirmantes apostolice ultioni uos subiacere decernimus.
 

 
 
 53 (1082/1083)
 

 
G. episcopus seruus seruorum Dei dilecto in Christo fratri H. 
Lugdunensi archiepiscopo salutem et apostolicam benedictionem.
 

 
Ad notitiam tuam peruenisse non dubitamus qualiter Anglorum 
rex in fratrem et coepiscopum nostrum Baiocensem contra fas 
et honestum ausus est manum mittere eumque contra regiam 
modestiam reuerentiamque sacerdotalem impudenter captum et 
impudentius adhuc in custodia . . .
 

 
 
 54 (luglio-novembre 1084)
 

 
Gregorius episcopus seruus seruorum Dei omnibus in Christo 
fidelibus apostolicam sedem reuera diligentibus salutem et 
apostolicam benedictionem.
 

 
Peruenit, fratres karissimi, peruenit ut estimamus ad notitiam 
uestram quia nostro tempore innouatum est quod in psalmis 
inquirendo dicitur: "Quare fremuerunt gentes, et populi meditati 
sunt inania? Astiterunt reges terrae, et principes conuenerunt in 
unum aduersus Dominum et aduersus christum eius." Principes
enim gentium et principes sacerdotum cum magna multitudine 
convenerunt in unum aduersus Christum, omnipotentis Dei filium, 
et aduersus apostolum eius Petrum, ut christianam religionem 
extinguerent et hereticam prauitaten propagarent. Sed Deo 
miserante illos qui confidunt in Domino nullo terrore nullaque 
crudelitate uel mundanae gloriae promissione ad suam potuerunt 
deflectere impietatem. Pro nulla quippe alia qualibet ratione 
contra nos inique conspirantes manus erexerunt nisi quia periculum 
sanctae ecclesiae noluimus silentio praeterire et his qui eandem 
sponsam Dei non erubescunt in seruitutem redigere. In omibus 
enim terris licet etiam pauperculis mulierculis suae patriae lege 
suaque uoluntate uirum accipere legitime; sanctae uero ecclesiae, 
quae est sponsa Dei et mater nostra, non licet secundum impiorum 
uotum et detestabilem consuetudinem diuina lege propriaque 
uoluntate suo sponso legaliter in terris adherere. Non enim pati 
debemus ut filii sanctae ecclesiae hereticis, adulteris, et inuasoribus 
quasi patribus subiciantur atque ab eis uelut adulterina infamia 
notentur. Hinc multa mala, diuersa pericula, et inaudita crudelitatis 
scelera qualiter sint exorta a nostris legatis luce clarius ueraque 
relatione potestis addiscere, et si reuera doletis et contristamini 
de ruina chritianae religionis et confusione eique uultis manum 
praebere adiutorii, intrinsecus certo tacti dolore, ab eisdem instrui 
satis potestis. Sunt enim beato Petro fidelissimi et inter primos 
domus eius unusquisque in suo ordine adnumerati, qui nullo 
terrore nullaque temporalium rerum promissione potuerunt in 
aliquo ab eius fidelitate et defensione auelli et a gremio sanctae
matris ecclesiae separari.
 

 
Sed quia, sicut nouit uestra fraternitas, licet indigno et peccatori 
diuinitus per prophetam dicitur: "Super montem excelsum" 
et reliqua, et iterum: "Clama, ne cesses" uelim nolim, omni 
postposita uerecundia, timore quoque uel alicuius terreno amore, 
evangelizo, clamo, clamo, et iterum clamo et adnuncio uobis 
quia christiana religio et uera fides quam filius Dei de caelo ueniens 
per patres nostros nos docuit in secularem uersa prauam consuetudinem, 
heu pro dolor! ad nichilum pene deuenit et immutato 
antiquo colore, cecidit non solum in diaboli uerum etiam 
in Iudeorum Sarracenorum atque paganorum derisionem. Illi 
enim leges suas, licet hoc tempore ad nullam animarum salutem 
utiles, nullisque miraculis, sicut lex nostra aeterni regis frequenti 
attestatione, clarificatas et corroboratas, prout credunt obseruant. 
Nos autem seculi inebriati amore et uana decepti ambitione, 
omni religione et honestate cupiditati atque superbiae postpositis, 
exleges et quasi fatui uidemur, quia praesentis uitae et futurae 
salutem et honorem sicut patres nostri non habemus nec etiam 
sicut oportet speramus. Et si sunt aliqui licet rarissimi qui Deum 
timeant, pro se utcumque non pro communi fratrum salute 
decertant prompta uoluntate. Qui uel quot sunt qui pro timore 
uel amore omnipotentis Dei, in quo uiuimus, mouemur, et sumus, 
tantum desudent uel usque ad mortem laborent, quantum seculares 
milites pro dominis suis uel etiam pro amicis et subditis? Ecce 
multa milia hominum secularium pro dominis suis cotidie currunt 
in mortem; pro caelesti uero Deo et redemptore nostro non solum 
in mortem non currunt, uerum etiam quorumdam hominum 
inimicitias subire contepmnunt. Et si sunt aliqui, immo Deo 
miserante sunt licet perpaucissimi, qui in faciem impiis usque 
ad mortem resistere pro amore christianae legis contendunt, 
non solum a fratribus ut dignum est non adiuuantur sed etiam 
imprudentes et minus discreti ut dementes habentur.
Sed quia hec et his similia specialiter imminent nobis ut uobis, 
indicemus quatenus Deo largiente uicia possimus a cordibus 
fratrum auellere et uirtutes in eis plantare. Rogamus et obsecramus 
in domino Ihesu, qui nos sua morte redemit, ut tribulationes et 
angustias quas patimur ab inimicis christianae religionis, cur et 
qualiter patiamur diligenter inuestigando intelligatis. Ex quo enim 
dispositione diuina mater aecclesia in trono apostolico me ualde 
indignum et Deo teste inuitum collocauit, summopere procuraui ut 
sancta aecclesia, sponsa Dei, domina et mater nostra, ad proprium 
rediens decus libera, casta, et catholica permaneret. Sed quia 
hosti antiquo hec omnino displicent, armauit contra nos membra 
sua ut omnia in contrarium uerteret. Ideo in nos immo in apostolicam 
sedem tanta fecit, quanta facere a tempore Constantini 
Magni imperatoris nequiuit. Nec ualde mirum, quia quanto plus
antichristi tempus appropinquat tanto amplius christianam 
religionem extinguere decertat.
 

 
Nunc autem, fratres mei karissimi, diligenter quae uobis dico 
audite. Omnes qui in toto orbe christiano censentur nomine et 
christianam fidem uere cognoscunt, sciunt et credunt beatum 
Petrum, apostolorum principem, esse omnium christianorum 
patrem et primum post Christum pastorem, sanctamque Romanam 
aecclesiam omnium aecclesiarum matrem et magistram. Si ergo 
hoc creditis et indubitanter tenetis, rogo uos et praecipio ego, 
qualiscumque frater et indignus magister uester, per omnipotentem 
Deum, adiuuate et succurrite praedicto patri uestro et matri, si per 
eos absolutionem omnium peccatorum et benedictionem atque 
gratiam in hoc seculo et in futuro habere desideratis.
Omnipotens Deus, a quo bona cuncta procedunt, mentem 
uestram semper illuminet eamque sua dilectione ac proximi 
fecundet, ut mereamini praefatum patrem uestrum et matrem 
certa deuotione debitores uobis facere et ad eorum societatem 
sine uerecundia peruenire. Amen.
 

 
 
 55 (1084)
 

 
Gregorius episcopus seruus seruorum Dei omnibus qui christiana 
fide censentur et beati apostolorum principis sedem aecclesiarum 
omnium matrem recognoscunt salutem et absolutionem omnium 
peccatorum per benedictionem et merita beati Petri et Pauli principum 
apostolorum.
 

 
Notum uobis fieri uolumus, fratres karissimi, quia sancta 
Romana aecclesia, communis mater, omnium gentium magistra 
et domina, non solum splendore sanctae religionis uniuersum 
mundum illuminauit sed etiam multis indigentibus per diversas 
partes terrae necessaria pietate distribuit. Modo uero peccatis 
non tantum nostris sed etiam multarum gentium exigentibus, et in 
religione friguit et terrenas opes maiori ex parte amisit. Nonnulli 
enim imperatores reges et principes aliorumque ordinum
personae misera cupiditate capti, maternam maledictionem incurrere 
non timentes, eius possessiones inuaserunt, distraxerunt, 
et in proprios usus redegerunt; qui etiam gladio anathematis 
percussi et more infelicis Iudae sacrilegii uinculo strangulati, ne ad 
penitentiam redirent, disipuerunt. Hinc igitur inopia, deuastationes, 
latrocinia, rapinae contra ipsum aecclesiae caput, beatum uidelicet 
Petrum, et in eius quasi uisceribus exorte sunt. Proinde propria 
eius accclesia et beati Pauli quae illorum . . .
 

 
 
 56 (1073-1084)
 

 
Gregorius episcopus seruus seruorum Dei Hoelo glorioso 
principi salutem et apostolicam benedictionem.
 

 
Sicut relatione quorundam didicimus, pater tuus diuino amore 
accensus monasterium sanctae Crucis nonnullis bonis ditauit, 
quae si aliquis auferre uel minuere praesumit non paruae negligentiae 
poteris arguere et animas patris et matris minus diligere. 
Quapropter si quid a te uel ab aliquo de his quae praedicto 
monasterio oblata sunt subreptum esse atque alienatum cognoscis, 
uolumus immo ex parte Dei et sancti Petri praecipimus omni 
diligentia te recuperare atque ad utilitatem eiusdem uenerabilis 
loci modis omnibus tueri atque defendere. Quod si feceris animabus 
parentum permaxime uideris proficere et tibi apud Deum 
maximum lucrum et in saeculum bonam famam optinere. Si 
enim hoc unicuique aecclesiae debes, multo magis circa salutem 
huius quam pater tuus dilexit et cui diuina prouidentia fratrem 
tuum carnalem uoluit prouidere oportet te inuigilare.
 

 
 
 57 (1074-1084)
 

 
Gregorius episcopus seruus seruorum Dei Terdeluacho inclito 
regi Hiberniae archiepiscopis episcopis abbatibus proceribus 
omnibusque christianis Hiberniam inhabitantibus salutem et 
apostolicam benedictionem.
 

 
Per orbem uniuersum domini Ihesu doctrina refulsit, quoniam 
is qui de thalamo suo tanquam sponsus exiuit tabernaculum suum 
in sole constituit, et nemo est qui caloris eius fulgorem effugere 
possit. Huius auctoritas sanctam aecclesiam in solida petra 
fundauit et beato Petro a petra uenerabile nomen habenti eius 
iura commisit; quam etiam super omnia mundi regna constituit, 
cui principatus et potestates et quicquid in seculo sublime 
uidetur esse subiecit, illo Ysaiae completo oraculo: "Venient", 
inquit, "ad te qui detrahebant tibi et adorabunt uestigia pedum 
tuorum." Beato igitur Petro eiusque uicariis, inter quos dispensatio 
diuina nostram quoque sortem annumerari disposuit, orbis uniuersus 
obedientiam similiter et reuerentiam debet, quam mente 
deuota sanctae Romanae aecclesiae exhibere reminiscimini. Vos 
autem ut karissimos filios exhortamur iustitiam exercere, catholicam 
aecclesiae pacem tueri et diligere, ipsamque diligentes 
ulnis caritatis uobis adiungere. Siqua uero negotia penes uos
emerserint quae nostro digna uideantur auxilio, incunctanter ad 
nos dirigere studete, et quod iuste postulaueritis Deo auxiliante 
impetrabitis.
 

 
 
 58 (1073-1085)
 

 
Gregorius episcopus seruus seruorum Dei dilecto in Christo fratri 
A. Patauiensi episcopo salutem et apostolicam benedictionem.
 

 
Interrogauit nos religio uestra de sacerdotibus in fornicationem 
lapsis aliisque criminibus irretitis, consulens quidnam de illorum 
gradu foret censendum . . .
 

 
 
 59 (1073-1085)
 

 
Gregorius episcopus seruus seruorum Dei dilecto in Christo fratri 
A. Patauiensi episcopo salutem et apostolicam benedictionem.
 

 
Quia te credo sincero corde amare pro Deo sancte ecclesie 
honorem et libertatem, uolo et precipio ut summopere cum 
clericis his uel laicis qui ad hoc apti uidentur procures ut sponsa 
Christi amplius non habeatur ancilla . . .
 

 
 
 60 (1073-1085)
 

 
G. episcopus seruus seruorum Dei dilecto in Christo fratri 
Patauiensi episcopo salutem et apostolicam benedictionem.
 

 
Praesentium latores ad nos uenientes se ab episcopo excommunicato 
tamen id nescientes presbyteros esse ordinatos confessi 
sunt. Qua de re nos nuper in litteris quas fraternitati tuae remisimus 
non plene respondimus. Super hoc itaque dirigimus ut, 
si eos tunc temporis nesciuisse praefatum episcopum excommunicationi 
subiacere constiterit et cetera quae ex eorum uita et 
moribus perquirenda sunt non impedierint, gradu presbyteratus 
fungi misericorditer permittas per manus impositionem, et Spiritus 
Sancti gratiam quam habere non potuerunt alterius praesumptione 
obtineant ex nostra deuotione.
 

 
 
 61 (1073-1085)
 

 
G. episcopus seruus seruorum Dei fratribus et coepiscopis 
Turonensi et Andegauensi salutem et apostolicam benedictionem.
 

 
Admonemus atque praecipimus fraternitati uestrae ut plenam 
iustitiam faciatis Vindocinensi abbati de ecclesia Ripere, unde 
queritur, et de Maziaco, et ita studeatis clamoribus suis finem imponere 
ut de cetero necesse non habeat propterea ad apostolicam 
sedem recurrere uel nos fatigare.
 

 
 
 62 (1073-1085)
 

 
Gregorius papa seruus seruorum Dei Alberto abbati salutem et 
apostolicam benedictionem.
 

 
Deuotionem uestram circa apostolatum nostrum litterae uestrae 
prodiderunt. Vnde si uobis umquam quicquam nostri adiutorii 
fuerit necesse, sperate nos libenter impendere. Illud uero quod 
dixistis relinquimus in uestra uoluntate. Valete.
 

 
 
 63 (1073-1085)
 

 
G. episcopus seruus seruorum Dei R. Turonensi archiepiscopo 
salutem et apostolicam benedictionem.
 

 
Miles iste, harum scilicet portitor litterarum, apud apostolicam 
sedem conquestus est quod male sibi sociata consanguinea ex 
iudicio sui episcopi dimissa, coniugem quam sibi per legem 
coniunxerat sine legali iudicio perdidit. Quapropter super hoc 
fraternitatem tuam caritate apostolica conuenimus ut cum 
Pictauensi episcopo colloquium habeas, et nostra apostolica 
auctoritate ei praecipias ut hoc quod iniuste actum est iuste 
emendare procuret, sciens quia si res aliter quam debeat agatur, 
a sede apostolica inultum nullomodo relinquetur.
 

 
 
 64 (1073-1085)
 

 
G. episcopus seruus seruorum Dei dilectis in Christo fratribus 
et coepiscopis Turonensi et Andecauensi salutem et apostolicam 
benedictionem.
 

 
Discordia Maioris monasterii et Rotonensis diu protracta 
nec adhuc ad finem perducta multotiens aures nostras fatigauit. 
Vnde uolumus ut fraternitas uestra rationes utriusque partis 
diligenter inquirat, et si potest certum ac legitimum finem imponat. 
Quod si apud uos fieri non potest, procurate nobis rescribere 
ueritatem et iusticiam ipsius negotii, et utrumque abbatem uel 
eorum idoneos nuntios nobis transmittere.
 

 
 
 65 (1076-1085)
 

 
Gregorius episcopus seruus seruorum Dei Sancio glorioso regi 
salutem et apostolicam benedictionem.
 

 
Gratias omnipotenti Deo referimus quod in administratione 
desuper tibi data iuste et racionabiliter incedis, adeo ut spiritales et 
religiosi uiri famam bonitatis tuae ad noticiam nostram reportent, 
gaudium nobis et maximam de bonis et bene inceptis studiis 
tuis fiduciam ministrantes. Illud enim est quod desideranter 
esurimus atque sitimus, ut Christiana gens eos habeat reges qui 
Deum ueraciter timeant et magis diuinum honorem quam suum
et iusticiae quam rerum temporalium amorem diligant. Sed quia 
diuino testimonio perseuerantia commendatur, studeat deuotio 
tua non solum in his que de te dicuntur bonis perseuerare sed 
de uirtute in uirtutem bene incedendo mentem ad altiora semper 
erigere. Quantis enim calamitatibus mundus iste pulsetur, quot 
et quantis regibus, quot principibus, postremo quot millibus 
hominum mentiatur, uides. Cuius gloriam uanam utique et 
fragilem si contempseris et officium tibi commissum laudabiliter 
perages, et Deum tibi propiciatorem et clementissimum facies. 
Et quia humana uita momentanea est et fugitiua, necessarium 
tibi est ut diem mortis cotidie ante oculos ponas et tanto in amore 
et seruitio Dei crescas quanto ipsius districti iudicis sine intermissione 
iudicio appropinquas, quatenus cum ante presentiam 
eius ueneris, non districtum sed misericordem eum sentire merearis. 
Hunc autem karissimum confratrem nostrum Raimundum reuera 
tibi fidelissimum dilectionis tuae intuitu honorifice recepimus. 
Quem nobilitati tuae commendantes rogamus, ut ipse deinceps 
pro caritate nostra augmentum dilectionis et auxilii tui et qui 
ad nos uenit apud te semper sibi proficiat.
 

 
 
 66 (1073-1085)
 

 
Si quis dator uel acceptor Dei ecclesias uel ecclesiastica beneficia, 
que quidem prebendas uocant, sub pecuniae interuentu susceperit, 
siue dando emerit siue accipiendo uendiderit, a Symonis 
non excluditur perditione. Sed si perseuerans fuerit perpetua 
mulctetur dampnatione. Nam qui sub religionis obtentu Deo 
famulari uoluerit, si quid acceperit et meritum perdit et beneficio 
accepto frustratur. Rationis ergo uigore cogitur quod iniuste 
recepit restituere et quicquid turpis lucri gratia receperat non tenere.
 

 
 
 67 (1073-1085)
 

 
Si consuetudinem fortassis opponas, aduertendum fuerit quod 
Dominus dicit: "Ego sum ueritas et uita." Non ait: "Ego sum 
consuetudo", sed "ueritas". Et certe, ut beati Cypriani utamur 
sententia, quaelibet consuetudo, quantumuis uetusta, quantumuis 
uulgata, ueritati est omnino postponenda et usus qui ueritati 
est contrarius abolendus.
 

 
 
 68 (1073-1080)
 

 
Gregorii pape VII et...
Si quis clericus contra patrum regulas . . .ordines arma arripit 
et homicidium perpetrat huiusmodi penitentiam sibi iniungentes
carceri XL diebus mancipandum decreuimus; deinde aecclesiae 
gremio inter laicos miserationis intuitu sociamus; deinde penitentiam 
XIIII annorum imponimus, sed II accipimus ita ut proximo 
quadrigenio a dominici corporis et sanguinis et omnium carnium 
abstineat perceptione. Quartam et sextam feriam in pane et aqua 
et crudis herbis ieiunet; quadragesimali tempore secundam et 
quartam et sextam feriam eodem tenore obseruet; unam quadragesimam 
ante natalem Domini annuatim persoluat. Ceterum si 
in regulari monasterio monachus effici uoluerit siue in regulari 
canonica esse maluerit, haec omnia in abbatis sui uel decani 
potestate consistit; ita tamen ut quicquid horum fuerit, ipse 
ulterius ad gradum aecclesiastici ordinis non promoueatur nisi 
per gratiam.
 

 
 
 69 (1073-1085)
 

 
Gregorius Petro subdiacono.
 

 
Ego Petrus episcopus ab hac hora inantea fidelis ero sancto 
Petro sancteque Romane apostolice ecclesie, domino meo 
pape illiusque successoribus canonice intrantibus. Non ero in 
consilio nec in synodo ut uitam perdat uel membrum aut capiatur 
mala captione. Consilium quod mihi per se aut per litteras aut 
per nuntium manifestabit ad eorum damnum nulli pandam. 
Papatum Romane ecclesie et sancti Petri adiutor ero ad retinendum 
et defendendum, saluo meo ordine, contra omnes homines.
Vocatus ad synodum ueniam nisi prepeditus fuero canonica 
prepeditione. Legatum apostolice sedis quem certum legatum 
esse cognouero in eundo et reddendo honorifice tractabo et in 
suis necessitatibus adiuuabo. Apostolorum limina singulis annis 
aut per me aut per certum nuntium meum uisitabo, nisi eorum 
absoluar licentia. Sic me Deus adiuuet et hec sancta euangelia.
 

 
 
 70 (estate 1079)
 

 
Gregorius episcopus seruus seruorum Dei confratri et coepiscopo 
H. salutem et apostolicam benedictionem.
 

 
Causam Matisconensis episcopi quae est inter illum et fidelem 
nostrum abbatem Cluniacensem fraternitati tuae determinandam 
mandauimus, episcopo multum condolentes, uidentes in illo 
columbae simplicitatem in abbate autem serpentis astutiam; 
neque ad dextram neque ad sinistram amplius declinare uolumus, 
sed ex utroque unum temperamentum facere et secundum 
canones quod iustum est iudicare. Nos autem secundum apostolum 
absentes corpore presentes autem spiritu tam iudicauimus ut 
presentes iudicio canonum, domnum abbatem Cluniacensem 
contra praefatum episcopum nihil sinistrum facere debere, 
mutationes non amare, nouitates non curare, sed sicut antiquitus 
fuerit ecclesiae ita eas desiderare, ne lux sua lucens coram hominibus 
aliquo naeuo deturpetur. Sanctiorem episcopo suo uelle 
uideri quodammodo iniuriam in episcopum . . .contra canones 
agere est, contra canones autem agere a fide est exorbitare, 
exorbitare autem a fide in Christum peccare est, quod quanta pena 
plectendum sit tu ipse cognoscis. Cui ergo iustitiam fauere per 
discussionem tuam declaratum fuerit, fraternitatem tuam monemus 
et praecipimus ut ei firmiter adhaereas et ad obtinendum ius 
suum ministerium debitae fraternitatis impendas.
 

 
 
 71 (1079)
 

 
Gregorius episcopus seruus seruorum Dei fratri Amato sancte 
Romane aecclesie uicario salutem et apostolicam benedictionem.
 

 
De querela filii nostri Arnaldi abbatis sancti Seueri Guasconiae 
super aecclesia beatae Marie de Solaco quae tamdiu est uentilata 
et nondum difinita, litteris praesentibus fraternitati tuae mandamus 
quatenus ex auctoritate beati Petri apostolorum principis sanctaeque 
Romane aecclesiae ac nostra quoadunato coetu tam episcoporum 
quam abbatum sicut mos est legatorum nostrorum, 
praesente fratre nostro A. abbate sancte Crucis, si filius noster 
abbas sancti Seueri probare poterit septima manu sui ordinis se 
obtinuisse tricennalem possessionem in aecclesia beatae Mariae 
de Solac, per tuam manum reuestiatur auctoritate beati Petri et 
nostra possessurus eam in perpetuum. Valete.
 

 
 
 72 (febbraio 1079)
 

 
G. episcopus seruus seruorum Dei R. Turonorum archiepiscopo 
et E. Andecauorum pontifici salutem et apostolicam benedictionem.
 

 
Audiuimus F. comitem Andecauensem quorumdam instinctu 
qui filio nostro karissimo B. sacerdoti inimicantur in eius odium 
exarsisse. Quapropter fraternitati uestrae mandamus quatinus 
ipsi comiti nostra uice praecipiatis ut non ulterius supradictum 
uirum inquietare praesumat. Nec solum . . . sed et contra 
omnes inimicos et perturbatores rerum ipsius uicem nostram 
ad ferenda illi auxilia suscipiatis, praecipiendo praecipimus ex 
auctoritate beatorum apostolorum Petri et Pauli. Valete, et nulla 
ratione quae praecipio contempnite.
 

 
 
 73 (febbraio 1079)
 

 
G. episcopus seruus seruorum Dei omnibus beato Petro fidelibus 
salutem et apostolicam benedictionem.
 

 
Notum uobis omnibus facimus nos anathema fecisse ex auctoritate 
Dei omnipotentis Patris et Filii et Spiritus sancti et beatorum 
apostolorum Petri et Pauli omnibus qui iniuriam aliquam facere 
praesumpserint Beringerio, Romanae ecclesiae filio, uel in persona 
uel in omni possessione sua, uel qui eum uocabunt hereticum. 
Quem post multas quas apud nos quantas uoluimus fecit moras 
domum suam remittimus, et cum eo fidelem nostrum, Fulconem 
nomine.
 

 
 
 74 (1073-1083)
 

 
G. episcopus seruus seruorum Dei G. abbati Briuatensi salutem 
et apostolicam benedictionem.
 

 
Clamorem fratrum Lyrinensium accepimus, quod eis aecclesiam 
sancti Iusti, quae est sita in pago Briuatensi, quam episcopus 
Clarimontis et praepositus Briuatensis dederunt eisdem monachis, 
iniuste abstuleris nec etiam eorum auctoritates audire uolueris. 
Vnde fraternitatem tuam karitatiue ammonentes et eciam praecipientes, 
ut praedictam ecclesiam eum omnibus ad eam pertinentibus 
usque ad proximam Christi ressurreccionem eidem 
monasterio restituas uel ante praesentiam Arelatensis archiepiscopi 
eius iudicio statuto die ne deinceps querimoniam audiamus 
cum praefatis monachis definias. Quod si facere contempseris apostolica 
auctoritate introitum omnium ecclesiarum tibi interdicimus 
et ecclesiam illam ab omni diuino officio praeter babtismum et 
penitenciam in finem cessare praecepimus.
 

 
 
 75 
 

 
Manifestum est eum puberem esse qui gesticulatione sui 
corporis talis est ut iam procreare possit, licet ad metas legibus 
diffinitas non peruenerit.
 

 
 
 76 
 

 
Licet noua consuetudo aecclesiae, nulla fulta auctoritate, 
numeret inter ieiunia et ordinationes quattuor temporum primam 
hebdomadam primi mensis Martii et secundum quarti, id est 
Iunii, uetus tamen auctoritas sanctorum patrum est ut in initio 
quadragesimali et in hebdomada Pentecostes debeant obseruari.
 
 
 
 
 
	 Christian Latin 
	 The Latin Library 
	 The Classics Page