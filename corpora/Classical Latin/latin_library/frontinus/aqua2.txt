Frontinus: De aquaeductu urbis Romae II
		 

		 
		 
	 
	
 

 SEXTUS IULIUS FRONTINUS
 
DE AQUAEDUCTU URBIS ROMAE LIBER SECUNDUS
 

 


 
64. Persecutus ea quae de modulis
dici fuit necessarium, nunc ponam, quem modum quaeque aqua, ut principum
commentariis comprehensum est, usque ad nostram curam habere visa sit quantumque
erogaverit; deinde quem ipsi scrupulosa inquisitione praeeunte providentia
optimi diligentissimi Nervae principis invenerimus. Fuerunt ergo in commentariis
in universo quinariarum decem duo milia septingentae quinquaginta quinque,
in erogatione decem quattuor milia decem et octo: plus in distributione
quam in accepto computabatur quinariis mille ducentis sexaginta tribus.
Huius rei admiratio, cum praecipuum officii opus in exploranda fide aquarum
atque copia crederem, non mediocriter me convertit ad scrutandum, quemadmodum
amplius erogaretur, quam in patrimonio, ut ita dicam, esset. Ante omnia
itaque capita ductuum metiri adgressus sum, sed longe, id est circiter
quinariarum decem milibus, ampliorem quam in commentariis modum inveni,
ut per singulas demonstrabo.
 

 
65. Appiae in commentariis adscriptus
est modus quinariarum octingentarum quadraginta unius. Cuius aquae ad caput
inveniri mensura non potuit, quoniam ex duobus rivis constat. Ad Gemellos
tamen, qui locus est infra Spem Veterem, ubi iungitur cum ramo Augustae,
inveni altitudinem aquae pedum quinque, latitudinem pedis unius dodrantis;
fiunt areae pedes octo dodrans, centenariae viginti duae et quadragenaria,
quae efficiunt quinarias mille octingentas viginti quinque; amplius quam
commentarii habent quinariis nongentis octoginta quattuor. Erogabat quinarias
septingentas quattuor; minus quam in commentariis adscribitur quinariis
centum triginta septem, et adhuc minus quam ad Gemellos mensura respondet
quinariis mille centum viginti una. Intercidit tamen aliquantum e ductus
vitio, qui cum sit depressior, non facile manationes ostendit, quas esse
ex eo apparet quod in plerisque urbis partibus probata aqua observatur,
quae ex ea manat. Sed et quasdam fistulas intra urbem inlicitas deprehendimus.
Extra urbem autem propter pressuram librae, cum sit infra terram ad caput
pedibus quinquaginta, nullam accipit iniuriam.
 

 
66. Anioni Veteri adscriptus est
in commentariis modus quinariarum mille quingentarum quadraginta unius.
Ad caput inveni quattuor milia trecentas nonaginta octo praeter eum modum
qui in proprium ductum Tiburtium derivatur, amplius quam in commentariis
est quinariis duobus milibus octingentis quinquaginta septem. Erogabantur
antequam ad piscinam veniret quinariae ducentae sexaginta duae. Modus in
piscina, qui per mensuras positas initur, efficit quinariarum duo milia
trecentas sexaginta duas. Intercidebant ergo inter caput et piscinam quinariae
mille septingentae septuaginta quattuor. Erogabat post piscinam quinarias
mille trecentas quadraginta octo; amplius quam in commentariis conceptionis
modum significari diximus quinariis sexaginta novem; minus quam recipi
in ductum post piscinam posuimus quinariis mille decem quattuor. Summa
quae inter caput et piscinam et post piscinam intercidebat quinariae duo
milia septingentae octoginta octo, quod errore mensurae fieri suspicarer,
nisi invenissem ubi averterentur.
 

 
67. Marciae in commentariis adscriptus
est modus quinariarum duum milium centum sexaginta duarum. Ad caput mensus
inveni quinarias quattuor milia sexcentas nonaginta, amplius quam in commentariis
est quinariis duobus milibus quingentis viginti octo. Erogabantur antequam
ad piscinam perveniret quinariae nonaginta quinque, et dabantur in adiutorium
Tepulae quinariae nonaginta duae, item in Anionem quinariae centum sexaginta
quattuor. Summa quae erogabatur ante piscinam quinariae trecentae quinquaginta
una. Modus qui in piscina mensuris positis initur cum eo quod circa piscinam
ductum eodem canali in arcus excipitur, efficit quinarias duo milia nongentas
quadraginta quattuor. Summa quae aut erogatur ante piscinam aut in arcus
recipitur quinariarum tria milia ducentae nonaginta quinque; amplius quam
in conceptis commentariorum positum est quinariis mille centum triginta
tribus, minus, quam mensurae ad caput actae efficiunt quinariis mille trecentis
nonaginta quinque. Erogabat post piscinam quinarias mille octingentas quadraginta;
minus quam in commentariis conceptionis modum significari diximus quinariis
ducentis viginti septem, minus quam ex piscina in arcus recipiuntur quinariis
mille centum quattuor. Summa utraque quae intercidebat aut inter caput
et piscinam aut post piscinam quinariarum duo milia ID, quas sicut in ceteris
pluribus locis intercipi deprehendimus. Non enim eas cessare manifestum
est et ex hoc quod ad caput praeter eam mensuram, quam comprehendisse nos
capacitate ductus posuimus, effunduntur amplius trecentae quinariae.
 

 
68. Tepulae in commentariis adscriptus
est modus quinariarum quadringentarum. Huius aquae fontes nulli sunt; venis
quibusdam constabat, quae interceptae sunt in Iulia. Caput ergo eius observandum
est a piscina Iuliae. Ex ea enim primum accipit quinarias centum nonaginta,
deinde statim ex Marcia quinarias nonaginta duas, praeterea ex Anione Novo
ad hortos Epaphroditianos quinarias centum sexaginta tres. Fiunt omnes
quinariae quadringentae quadraginta quinque, amplius quam in commentariis
quadraginta quinque, quae in erogatione comparent.
 

 
69. Iuliae in commentariis adscriptus
est modus quinariarum sexcentarum quadraginta novem. Ad caput mensura iniri
non potuit, quoniam ex pluribus adquisitionibus constat, sed ad sextum
ab urbe miliarium universa in piscinam recipitur, ubi modus eius manifestis
mensuris efficit quinarias mille ducentas sex, amplius quam in commentariis
quinariis quingentis quinquaginta septem. Praeterea accipit prope urbem
post hortos Pallantianos ex Claudia quinarias centum sexaginta duas. Est
omne Iuliae in acceptis quinariae mille trecentae sexaginta octo. Ex eo
dat in Tepulam quinarias centum nonaginta, erogat suo nomine octingentas
tres. Fiunt quas erogat quinariae nongentae nonaginta tres; amplius quam
in commentariis habet quinariis trecentis quadraginta quattuor; minus quam
in piscina habere posuimus ducentis decem tribus, quas ipsas apud eos,
qui sine beneficiis principis usurpabant, deprehendimus.
 

 
70. Virgini in commentariis adscriptus
est modus quinariarum sexcentarum quinquaginta duarum. Huius mensuram ad
caput invenire non potui, quoniam ex pluribus adquisitionibus constat et
lenior rivum intrat. Prope urbem tamen ad miliarium septimum in agro qui
nunc est Ceionii Commodi, ubi velociorem cursum habet, mensuram egi quae
efficit quinariarum duo milia quingentas quattuor, amplius quam in commentariis
quinariis mille octingentis quinquaginta duabus. Approbatio nostra expeditissima
est; erogat enim omnes quas mensura deprendimus, id est duo milia quingentas
quattuor.
 

 
71. Alsietinae conceptionis modus
nec in commentariis adscriptus est nec in re praesenti certus inveniri
potuit, cum ex lacu Alsietino et deinde circa Careias ex Sabatino quantum
aquarii temperaverunt. Alsietina erogat quinarias trecentas nonaginta duas.
 

 
72. Claudia abundantior aliis maxime
iniuriae exposita est. In commentariis habet non plus quinariis duobus
milibus octingentis quinquaginta quinque, cum ad caput invenerim quinariarum
quattuor milia sexcentas septem; amplius quam in commentariis mille septingentis
quinquaginta duabus. Adeo autem nostra certior est mensura, ut ad septimum
ab urbe miliarium in piscina, ubi indubitatae mensurae sunt, inveniamus
quinarias tria milia trecentas decem duas; plus quam in commentariis quadringentis
quinquaginta septem, quamvis et ex beneficiis ante piscinam eroget et plurimum
subtrahi deprehenderimus ideoque minus inveniatur, quam re vera esse debeat,
quinariis mille ducentis nonaginta quinque. Et circa erogationem autem
fraus apparet, quae neque ad commentariorum fidem neque ad eas quas ad
caput egimus mensuras, neque ad illas saltem ad piscinam post tot iniurias
sunt, convenit. Solae enim quinariae mille septingentae quinquaginta erogantur;
minus quam commentariorum ratio dat quinariis mille centum quinque; minus
autem quam mensurae ad caput factae demonstraverunt quinariis duobus milibus
octingentis quinquaginta septem; minus etiam quam in piscina invenitur
quinariis mille quingentis sexaginta duabus. Ideoque cum sincera in urbem
proprio rivo perveniret, in urbe miscebatur cum Anione novo, ut confusione
facta et conceptio earum et erogatio esset obscurior. Quod si qui forte
me adquisitionum mensuris blandiri putant, admonendi sunt adeo Curtium
et Caeruleum fontes aquae Claudiae sufficere ad praestandas ductui suo
quinarias quas significavi quattuor milia sexcentas septem, ut praeterea
mille sexcentae effundantur. Nec eo infitias quin ea quae superfluunt non
sint proprie horum fontium; capiuntur enim ex Augusta, quae inventa in
Marciae supplementum, dum illa non indiget, adicitur fontibus Claudiae,
quamvis ne huius quidem ductus omnem aquam recipiat.
 

 
73. Anio Novus in commentariis habere
ponebatur quinarias tria milia ducentas sexaginta tres. Mensus ad caput
repperi quinarias quattuor milia septingentas triginta octo, amplius quam
in conceptis commentariorum est, quinariis mille quadringentis septuaginta
quinque. Quarum adquisitionem non avide me amplecti quo alio modo manifestius
probem, quam quod in erogatione ipsorum commentariorum maior pars earum
continetur? Erogantur enim quinariarum quattuor milia ducentae, cum alioquin
in eisdem commentariis inveniatur conceptio non amplius quam trium milium
ducentarum sexaginta trium. Praeterea intercipi non tantum quingentas XXXVIII,
quae inter mensuras nostras et erogationem intersunt, sed longe ampliorem
modum deprendi. Ex quo apparet etiam exuberare comprehensam a nobis mensuram.
Cuius rei ratio est, quod vis aquae rapacior, ut ex largo et celeri flumine
excepta, velocitate ipsa ampliat modum.
 

 
74. Non dubito aliquos adnotaturos,
quod longe maior copia actis mensuris inventa sit, quam erat in commentariis
principum. Cuius rei causa est error eorum, qui ab initio parum diligenter
uniuscuiusque aquae fecerunt aestimationem. Ac ne metu aestatis aut siccitatum
in tantum a veritate eos recessisse credam, obstat quod ipse actis mensuris
Iulio mense hanc uniuscuiusque copiam, quae supra scripta est, tota deinceps
aestate durantem exploravi. Quaecumque tamen est causa quae praecedit,
illud utique detegitur, decem milia quinariarum intercidisse, dum beneficia
sua principes secundum modum in commentariis adscriptum temperant.
 

 
75. Sequens diversitas est quod
alius modus concipitur ad capita, alius nec exiguo minor in piscinis, minimus
deinde distributione continetur. Cuius rei causa est fraus aquariorum,
quos aquas ex ductibus publicis in privatorum usus derivare deprehendimus.
Sed et plerique possessorum, e quorum agris aqua circumducitur, formas
rivorum perforant, unde fit ut ductus publici hominibus privatis vel ad
hortorum usus itinera suspendant.
 

 
76. Ac de vitiis eiusmodi nec plura
nec melius dici possunt, quam a Caelio Rufo dicta sunt in ea contione,
cui titulus est "De Aquis", quae nunc nos omnia simili licentia usurpata
utinam non per offensas probaremus; inriguos agros, tabernas, cenacula
etiam, corruptelas denique omnes perpetuis salientibus instructas invenimus.
Nam quod falsis titulis aliae pro aliis aquae erogabantur, etiam sunt leviora
ceteris vitia. Inter ea tamen quae emendationem videbantur exigere, numerandum
est, quod fere circa montem Caelium et Aventinum accidit. Qui colles, priusquam
Claudia perduceretur, utebantur Marcia et Iulia. Sed postquam Nero imperator
Claudiam opere arcuato ad Spem exceptam usque ad templum Divi Claudii perduxit,
ut inde distribueretur, priores non ampliatae sed omissae sunt; nulla enim
castella adiecit, sed isdem usus est, quorum quamvis mutata aqua vetus
appellatio mansit.
 

 
77. Satis iam de modo cuiusque et
velut nova quadam adquisitione aquarum et fraudibus et vitiis quae circa
ea erant dictum est. Superest ut erogationem, quam confertam et, ut sic
dicam, in massa invenimus, immo etiam falsis nominibus positam, per nomina
aquarum, uti quaeque se habet, et per regiones urbis digeramus. Cuius comprensionem
scio non ieiunam tantum sed etiam perplexam videri posse, ponemus tamen
quam brevissime, ne quid velut formulae officii desit. Eis quibus sufficiet
cognovisse summa, licebit transire leviora.
 

 
78. Fit ergo distributio quinariarum
quattuordecim milium decem et octo, ita ut quinariae DCCLXXI, quae ex quibusdam
aquis in adiutorium aliarum dantur et bis in speciem erogationis cadunt,
semel in computationem veniant. Ex his dividuntur extra urbem quinariae
quattuor milia sexaginta tres: ex quibus nomine Caesaris quinariae mille
septingentae decem et octo, privatis quinariae &sect; &sect; CCCXXXXV.
Reliquae intra urbem VIIII milia nongentae quinquaginta quinque distribuebantur
in castella ducenta quadraginta septem: ex quibus erogabantur sub nomine
Caesaris quinariae mille septingentae septem semis, privatis quinariae
tria milia octingentae quadraginta septem, usibus publicis quinariae quattuor
milia quadringentae una: ex eo castris ducentinarie quinariae ducentae
septuaginta novem, operibus publicis septuaginta quinque quinariae 
&sect; &sect; CCCI, muneribus triginta novem quinariae CCCLXXXVI,
lacibus quingentis nonaginta uni quinariae &sect; trecentae
triginta quinque. Sed et haec ipsa dispensatio per nomina aquarum et regiones
urbis partienda est.
 

 
79. Ex quinariis ergo quattuordecim
milibus decem et octo, quam summam erogationibus omnium aquarum seposuimus,
dantur nomine Appiae extra urbem quinariae tantummodo quinque, quoniam
humilior turetia metitoribus. Reliquae quinariae sescentae nonaginta novem
intra urbem dividebantur per regiones secundam IIX VIIII XI XII XIII XIV
in castella viginti: ex quibus nomine Caesaris quinariae centum quinquaginta
una, privatis quinariae centum nonaginta quattuor, usibus publicis quinariae
trecentae quinquaginta quattuor: ex eo castris I quinariae quattuor, operibus
publicis quattuordecim quinariae centum viginti tres, muneri uni quinariae
duae, lacibus nonaginta duobus quinariae ducentae viginti sex.
 

 
80. Anionis Veteris erogabantur
extra urbem nomine Caesaris quinariae centum sexaginta novem, privatis
quinariae CCCCIIII. Reliquae quinariae mille quingentae octo semis intra
urbem dividebantur per regiones primam III IIII V VI VII VIII VIIII XII
XIIII in castella triginta quinque: ex quibus nomine Caesaris quinariae
sexaginta VI S, privatis quinariae CCCCXC, usibus publicis quinariae quingentae
tres: ex eo castris unis quinariae quinquaginta, operibus publicis XIX
quinariae centum nonaginta sex, muneribus novem quinariae octoginta octo,
lacibus nonaginta quattuor quinariae octoginta decem et octo.
 

 
81. Marciae erogabantur extra urbem
nomine Caesaris quinariae CCLXI S. Reliquae quinariae mille quadringenta
septuaginta duae intra urbem dividebantur per regiones primam tertiam quartam
V VI VII VIII VIIII X XIIII in castella quinquaginta unum: ex quibus nomine
Caesaris quinariae CXVI, privatis quinariae quingentae quadraginta tres,
usibus publicis quinariae CCCCXXXVIIII: ex eo castris IIII quinariae XLIIS,
operibus publicis quindecim quinariae XLI, muneribus XII quinariae CIIII,
lacibus CXIII quinariae CCLVI.
 

 
82. Tepulae erogabantur extra urbem
nomine Caesaris quinariae LVIII, privatis quinariae quinquaginta sex. Reliquae
quinariae CCCXXXI intra urbem dividebantur per regiones quartam V VI VII
in castella XIIII: ex quibus nomine Caesaris quinariae XXXIIII, privatis
quinariae CCXXXVII, usibus publicis quinariae quinquaginta: ex eo castris
I quinariae duodecim, operibus publicis III quinariae septem, lacibbus
XIII quinariae XXXII.
 

 
83. Iuliae fluebant extra urbem
nomine Caesaris quinariae LXXX quinque, privatis quinariae CXXI. Reliquae
quinariae quingentae quadraginta octo intra urbem dividebantur per regiones
secundam III V VI VIII X XII in castella decem et septem: ex quibus nomine
Caesaris quinariae decem et octo, privatis quinariae, CXCVI, usibus publicis
quinariae CCCLXXXIII: ex eo castris octo usibus publicis quinariae sexaginta
novem, operibus publicis quinariae CXXCI, muneribus III quinariae sexaginta
septem, lacibus viginti octo quinariae sexaginta quinque.
 

 
84. Virginis nomine exibant extra
urbem quinariae ducentae. Reliquae quinariae duo milia trecentae quattuor
intra urbem dividebantur per regiones septimam nonam quartamdecimam in
castella decem et octo: ex quibus nomine Caesaris quinariae quingentae
novem, privatis quinariae CCCXXXVIII, usibus publicis &sect; 
centum sexaginta septem: ex eo muneribus II quinariae XXVI, lacibus viginti
quinque quinariae quinquaginta una, operibus publicis sedecim quinariae 
&sect; CCCLXXX, in quibus per se Euripo, cui ipsa nomen dedit, quinariae
CCCCLX.
 

 
85. Alsietinae quinariae trecentae
nonaginta duae. Haec tota extra urbem consumitur, nomine Caesaris quinariae
ducentae quinquaginta quattuor, privatis quinariae centum triginta octo.
 

 
86. Claudia et Anio Novus extra
urbem proprio quaeque rivo erogabantur, intra urbem confundebantur. Et
Claudia quidem extra urbem dabat nomine Caesaris quinarias CC XI VI, privatis
quinarias CCCCXXX novem; Anio Novus nomine Caesaris quinarias septingentas
viginti octo. Reliquae utriusque quinariae tria milia quadringentae nonaginta
octo intra urbem dividebantur per regiones urbis XIIII in castella nonaginta
duo; ex quibus nomine Caesaris quinariae octingentae XV V, privatis quinariae 
&sect; sexaginta septem, usibus publicis quinariae &sect; 
XIV: ex eo castris novem quinariae centum quadraginta novem, operibus publicis
decem et octo quinariae CCCLXXIIII, muneribus XII quinariae centum septem,
lacibus CC viginti sex quinariae CCCCXXCII.
 

 
87. Haec copia aquarum ad Nervam
imperatorem usque computata ad hunc modum discribebatur. Nunc providentia
diligentissimi principis quicquid aut fraudibus aquariorum intercipiebatur
aut inertia pervertebatur, quasi nova inventione fontium accrevit. Ac prope
duplicata ubertas est et tam sedula deinde partitione distributa, ut regionibus
quibus singulae serviebant aquae plures darentur, tamquam Caelio et Aventino
in quos sola Claudia per arcus Neronianos ducebatur, quo fiebat ut quotiens
refectio aliqua intervenisset, celeberrimi colles sitirent. Quibus nunc
plures aquae et in primis Marcia reddita amplo opere a Spe in Aventinum
usque perducitur. Atque etiam omni parte urbis lacus tam novi quam veteres
plerique binos salientes diversarum aquarum acceperunt, ut si casus alterutram
impedisset, altera sufficiente non destitueretur usus.
 

 
88. Sentit hanc curam imperatoris
piissimi Nervae principis sui regina et domina orbis in dies et magis sentiet
salubritas eiusdem aucto castellorum, operum, munerum et lacuum numero.
Nec minus ad privatos commodum ex incremento beneficiorum eius diffunditur;
illi quoque qui timidi inlicitam aquam ducebant, securi nunc ex beneficiis
fruuntur. Ne pereuntes quidem aquae otiosae sunt: alia munditiarum facies,
purior spiritus, et causae gravioris caeli quibus apud veteres urbis infamis
aer fuit, sunt remotae. Non praeterit me, deberi operi novae erogationis
ordinationem; sed haec cum incremento adiunxerimus; intellegi oportet,
non esse ea ponenda nisi consummata fuerint.
 

 
89. Quid quod nec hoc diligentiae
principis, quam exactissimum civibus suis praestat, sufficit, parum praesidii
usibus ac voluptatibus nostris contulisse sese credentis, quod tantam copiam
adiecit, nisi eam ipsam sinceriorem iucundioremque faciat? Operae pretium
est ire per singula, per quae ille occurrendo vitiis quarundam universis
adiecit utilitatem. Etenim quando civitas nostra, cum vel exigui imbres
supervenerant, non turbulentas limosasque aquas habuit? Nec quia haec universis
ab origine natura est, aut quia istud incommodum sentire debeant quae capiuntur
ex fontibus, in primis Marcia et Claudia ac reliquae, quarum splendor a
capite integer nihil aut minimum pluvia inquinatur, si putea exstructa
et obtecta sint.
 

 
90. Duae Anienses minus permanent
limpidae, nam sumuntur ex flumine ac saepe etiam sereno turbantur, quoniam
Anio quamvis purissimo defluens lacu mollibus tamen cedentibus ripis aufert
aliquid quo turbetur, priusquam deveniat in rivos. Quod incommodum non
solum hibernis ac vernis, sed etiam aestivis imbribus sentit, quo tempore
gratior aquarum sinceritas exigitur.
 

 
91. Et alter quidem ex his, id est
Anio Vetus, cum plerisque libra sit inferior, incommodum intra se tenet.
Novus autem Anio vitiabat ceteras, nam cum editissimus veniat et in primis
abundans, defectioni aliarum succurrit. Imperitia vero aquariorum deducentium
in alienos eum specus frequentius, quam explemento opus erat, etiam sufficientes
aquas inquinabat, maxime Claudiam, quae per multa milia passuum proprio
ducta rivo, Romae demum cum Anione permixta in hoc tempus perdebat proprietatem.
Adeoque obvenientibus non succurrebatur, ut pleraeque accerserentur per
imprudentiam non uti dignum erat aquas partientium. Marciam ipsam splendore
et frigore gratissimam balneis ac fullonibus et relatu quoque foedis ministeriis
deprehendimus servientem.
 

 
92. Omnes ergo discerni placuit,
tum singulas ita ordinari ut in primis Marcia potui tota serviret et deinceps
reliquae secundum suam quaeque qualitatem aptis usibus assignarentur sic
ut anio Vetus pluribus ex causis (quo inferior excipitur minus salubris)
in hortorum rigationem atque in ipsius urbis sordidiora exiret ministeria.
 

 
93. Nec satis fuit principi nostro
ceterarum restituisse copiam et gratiam; Anionis quoque Novi vitia excludi
posse vidit. Omisso enim flumine repeti ex lacu qui est super villam Neronianam
Sublacensem, ubi limpidissimus est, iussit. Nam cum oriatur Anio supra
Trebam Augustam, seu quia per saxosos montes decurrit, paucis circa ipsum
oppidum obiacentibus cultis, seu quia lacuum altitudine in quos excipitur
velut defaecatur, imminentium quoque nemorum opacitate inumbratus, frigidissimus
simul ac splendidissimus eo pervenit. Haec tam felix proprietas aquae omnibus
dotibus aequatura Marciam, copia vero superatura, veniet in locum deformis
illius ac turbidae, novum auctorem imperatorem Caesarem Nervam Traianum
Augustum praescribente titulo.
 

 
94. Sequitur ut indicemus quod ius
ducendae tuendaeque sit aquae, quorum alterum ad cohibendos intra modum
impetrati beneficii privatos, alterum ad ipsorum ductuum pertinet tutelam.
In quibus dum altius repeto leges de singulis aquis latas, quaedam apud
veteres aliter observata inveni. Apud quos omnis aqua in usus publicos
erogabatur et cautum ita fuit: "Ne quis privatus aliam aquam ducat, quam
quae ex lacu humum accidit" ( haec enim sunt verba legis ) id est quae
ex lacu abundavit; eam nos caducam vocamus. Et haec ipsa non in alium usum
quam in balnearum aut fullonicarum dabatur, eratque vectigalis, statuta
mercede quae in publicum penderetur. Aliquid et in domos principum civitatis
dabatur, concedentibus reliquis.
 

 
95. Ad quem autem magistratum ius
dandae vendendaeve aquae pertinuerit, in eis ipsis legibus variatur. Interdum
enim ab aedilibus, interdum a censoribus permissum invenio; sed apparet,
quotiens in re publica censores erant, ab illis potissimum petitum, cum
ei non erant, aedilium eam potestatem fuisse. Ex quo manifestum est quanto
potior cura maioribus communium utilitatium quam privatarum voluptatium
fuerit, cum etiam ea aqua quam privati ducebant ad usum publicum pertineret.
 

 
96. Tutelam autem singularum aquarum
locari solitam invenio positamque redemptoribus necessitatem certum numerum
circa ductus extra urbem, certum in urbe servorum opificum habendi, et
quidem ita ut nomina quoque eorum, quos habituri essent in ministerio per
quasque regiones, in tabulas publicas deferrent; eorumque operum probandorum
curam fuisse penes censores aliquando et aediles, interdum etiam quaestoribus
eam provinciam obvenisse, ut apparet ex S. C. quod factum est C. Licinio
et Q. Fabio cos.
 

 
97. Quanto opere autem curae fuerit
ne quis violare ductus aquamve non concessam derivare auderet, cum ex multis
apparere potest, tum et ex hoc quod Circus Maximus ne diebus quidem ludorum
circensium nisi aedilium aut censorum permissu inrigabatur, quod durasse
etiam postquam res ad curatores transiit sub Augusto, apud Ateium Capitonem
legimus. Agri vero, qui aqua publica contra legem essent inrigati, publicabantur.
Mancipi etiam si clam eo quem adversus legem fecisset, multa dicebatur.
In eisdem legibus adiectum est ita: "Ne quis aquam oletato dolo malo, ubi
publice saliet. Si quis oletarit, sestertiorum decem milium multa esto."
Cuius rei causa aediles curules iubebantur per vicos singulos ex eis qui
in unoquoque vico habitarent praediave haberent binos praeficere, quorum
arbitratu aqua in publico saliret.
 

 
98. Primus M. Agrippa post aedilitatem,
quam gessit consularis, operum suorum et munerum velut perpetuus curator
fuit. Qui iam copia permittente discripsit, quid aquarum publicis operibus,
quid lacibus, quid privatis daretur. Habuit et familiam propriam aquarum,
quae tueretur ductus atque castella et lacus. Hanc Augustus hereditate
ab eo sibi relictam publicavit.
 

 
99. Post eum Q. Aelio Tuberone Paulo
Fabio Maximo cos. cum res usque in id tempus quasi potestate acta certo
iure eguisset, senatus consulta facta sunt ac lex promulgata. Augustus
quoque edicto complexus est, quo iure uterentur qui ex commentariis Agrippae
aquas haberent, tota re in sua beneficia translata. Modulos etiam, de quibus
dictum est, constituit et rei continendae exercendaeque curatorem fecit
Messalam Corvinum, cui adiutores dati Postumius Sulpicius praetorius et
Lucius Cominius pedarius. Insignia eis quasi magistratibus concessa, deque
eorum officio senatus consultum factum, quod infra scriptum est.
 

 
100. "Quod Q. Aelius Tubero Paulus
Fabius Maximus cos. V. F. de eis qui curatores aquarum publicarum ex consensu
senatus a Caesare Augusto nominati essent ornandis, D. E. R. Q. F. P. D.
E. R. I. C. placere huic ordini, eos qui aquis publicis praeessent, cum
eius rei causa extra urbem essent, lictores binos et servos publicos ternos,
architectos singulos et scribas, librarios, accensos praeconesque totidem
habere, quot habent ei per quos frumentum plebei datur. Cum autem in urbe
eiusdem rei causa aliquid agerent, ceteris apparitoribus eisdem praeterquam
lictoribus uti. Utique quibus apparitoribus ex hoc senatus consulto curatoribus
aquarum uti liceret, eos diebus decem proximis, quibus senatus consultum
factum esset, ad aerarium deferrent; quique ita delati essent, eis praetores
aerarii mercedem cibaria, quanta praefecti frumento dando dare deferreque
solent, annua darent et adtribuerent; eisque eas pecunias sine fraude sua
capere liceret. Utique tabulas, chartas ceteraque quae eius curationis
causa opus essent eis curatoribus Q. Aelius Paulus Fabius cos. ambo alterve,
si eis videbitur, adhibitis praetoribus qui aerario praesint, praebenda
locent.
 

 
101. "Itemque cum viarum curatores
frumentique parte quarta anni publico fungantur ministerio, ut curatores
aquarum iudiciis vacent privatis publicisque." Apparitores et ministeria,
quamvis perseveret adhuc aerarium in eos erogare, tamen esse curatorum
videntur desisse inertia ac segnitia non agentium officium. Egressis autem
urbem dumtaxat agendae rei causa senatus praesto esse lictores iusserat.
Nobis circumeuntibus rivos fides nostra et auctoritas a principe data pro
lictoribus erit.
 

 
102. Cum perduxerimus rem ad initium
curatorum, non est alienum subiungere qui post Messalam huic officio ad
nos usque praefuerint. Messalae successit Planco et Silio cos. Ateius Capito.
Capitoni C. Asinio Pollione C. Antistio Vetere cos. Tarius Rufus. Tario
Servio Cornelio Cethego L. Visellio Varrone consulibus M. Cocceius Nerva,
divi Nervae avus, scientia etiam iuris inlustris. Huic successit Fabio
Persico L. Vitellio cos. C. Octavius Laenas. Laenati Aquila Iuliano et
Nonio Asprenate consulibus M. Porcius Cato. Huic successit post mensem
Ser. Asinio Celere A. Nonio Quintiliano consulibus A. Didius Gallus. Gallo
Q. Veranio et Pompeio Longo cos. Cn. Domitius Afer. Afro Nerone Claudio
Caesare IIII et Cosso Cossi f. consulibus L. Piso. Pisoni Verginio Rufo
et Memmio Regulo consulibus Petronius Turpilianus. Turpiliano Crasso Frugi
et Laecanio Basso consulibus P. Marius. Mario Luccio Telesino et Suetonio
Paulino cos. Fonteius Agrippa. Agrippae Silio et Galerio Trachalo cos.
Albius Crispus. Crispo Vespasiano III et Cocceio Nerva cos. Pompeius Silvanus.
Silvano Domitiano II Valerio Messalino consulibus Tampius Flavianus. Flaviano
Vespasiano V Tito III consulibus Acilius Aviola. Post quem imperatore Nerva
III et Verginio Rufo III consulibus ad nos cura translata est.
 

 
103. Nunc quae observare curator
aquarum debeat et legem senatusque consulta ad instruendum actum pertinentia
subiungam. Circa ius ducendae aquae in privatis observanda sunt, ne quis
sine litteris Caesaris, id est ne quis aquam publicam non impetratam, et
ne quis amplius quam impetravit ducat. Ita enim efficiemus ut modus, quem
adquiri diximus, possit ad novos salientes et ad nova beneficia principis
pertinere. In utroque autem magna cura multiplici opponenda fraudi est:
sollicite subinde ductus extra urbem circumeundi ad recognoscenda beneficia;
idem in castellis et salientibus publicis faciendum, ut sine intermissione
diebus noctibusque aqua fluat. Quod senatus quoque consulto facere curator
iubetur, cuius haec verba sunt:
 

 
104. "Quod Q. Aelius Tubero Paulus
Fabius Maximus cos. V. F. de numero publicorum salientium qui in urbe essent
intraque aedificia urbi coniuncta, quos M. Agrippa fecisset, Q. F. P. D.
E. R. I. C. neque augeri placere nec minui numerum publicorum salientium,
quos nunc esse rettulerunt ei, quibus negotium a senatu est imperatum ut
inspicerent aquas publicas inirentque numerum salientium publicorum. Itemque
placere curatores aquarum, quos Caesar Augustus ex senatus auctoritate
nominavit, dare operam uti salientes publici quam adsiduissime interdiu
et noctu aquam in usum populi funderent." In hoc senatus consulto crediderim
adnotandum quod senatus tam augeri quam minui salientium publicorum numerum
vetuerit. Id factum existimo, quia modus aquarum quae eis temporibus in
urbem veniebant, antequam Claudia et Anio Novus perducerentur, maiorem
erogationem capere non videbatur.
 

 
105. Qui aquam in usus privatos
deducere volet, impetrare eam debebit et a principe epistulam ad curatorem
adferre; curator deinde beneficio Caesaris praestare maturitatem et procuratorem
eiusdem officii libertum Caesaris protinus scribere. Procuratorem autem
primus Ti. Claudius videtur admovisse, postquam Anionem Novum et Claudiam
induxit. Quid contineat epistula, vilicis quoque fieri notum debet, ne
quando neglegentiam aut fraudem suam ignorantiae colore defendant. Procurator
calicem eius moduli, qui fuerit impetratus, adhibitis libratoribus signari
cogitet, diligenter intendat mensurarum quas supra diximus modum et positionis
notitiam habeat, ne sit in arbitrio libratorum, interdum maioris luminis,
interdum minoris pro gratia personarum calicem probare. Sed nec statim
ab hoc liberum subiciendi qualemcumque plumbeam fistulam permittatur arbitrium,
verum eiusdem luminis quo calix signatus est per pedes quinquaginta, sicut
senatus consulto quod subiectum est cavetur.
 

 
106. "Quod Q. Aelius Tubero Paulus
Fabius Maximus cos. V. F. quosdam privatos ex rivis publicis aquam ducere,
Q. D. E. R. F. P. D. E. R. I. C. ne cui privato aquam ducere ex rivis publicis
liceret, utique omnes ei quibus aquae ducendae ius esset datum ex castellis
ducerent, animadverterentque curatores aquarum, quibus locis intra urbem
apte castella privati facere possent, ex quibus aquam ducerent quam ex
castello communi accepissent a curatoribus aquarum. Neve cui eorum quibus
aqua daretur publica ius esset, intra quinquaginta pedes eius castelli,
ex quo aquam ducerent, laxiorem fistulam subicere quam quinariam." In hoc
S. C. dignum adnotatione est, quod aquam non nisi ex castello duci permittit,
ne aut rivi aut fistulae publicae frequenter lacerentur.
 

 
107. Ius impetratae aquae neque
heredem neque emptorem neque ullum novum dominum praediorum sequitur. Balneis
quae publice lavarent privilegium antiquitus concedebatur, ut semel data
aqua perpetuo maneret. Si ex veteribus senatus consultis cognoscimus, ex
quibus unum subieci; nunc omnis aquae cum possessore instauratur beneficium.
 

 
108. "Quod Q. Aelius Tubero Paulus
Fabius Maximus cos. V. F. constitui oportere, quo iure extra intraque urbem
ducerent aquas, quibus adtributae essent, Q. D. E. R. F. P. D. E. R. I.
C. uti usque eo maneret adtributio aquarum, exceptis quae in usum balinearum
essent datae aut Augusti nomine, quoad eidem domini possiderent id solum,
in quod accepissent aquam."
 

 
109. Cum vacare aliquae coeperunt
aquae, adnuntiatur et in commentarios redigitur, qui respiciuntur ut petitoribus
ex vacuis dari possint. Has aquas statim intercipere solebant, ut medio
tempore venderent aut possessoribus praediorum aut aliis etiam. Humanius
visum est principi nostro, ne praedia subito destituerentur, triginta dierum
spatium indulgeri, intra quod ei ad quos res pertineret *** De aqua in
praedia sociorum data nihil constitutum invenio. Perinde tamen observatur
ac iure cautum, ut dum quis ex eis qui communiter impetraverunt superesset,
totus modus praediis adsignatus flueret et tunc demum renovaretur beneficium,
cum desisset quisque ex eis quibus datum erat possidere. Impetratam aquam
alio, quam in ea praedia in quae data erit, aut ex alio castello, quam
ex quo epistula principiis continebit, duci palamst non oportere; sed et
mandatis prohibetur.
 

 
110. Impetrantur autem et eae aquae
quae caducae vocantur, id est quae aut ex castellis aut ex manationibus
fistularum, quod beneficium a principibus parcissime tribui solitum. Sed
fraudibus aquariorum obnoxium est, quibus prohibendis quanta cura debeatur,
ex capite mandatorum manifestum erit quod subieci.
 

 
111. "Caducam neminem volo ducere
nisi qui meo beneficio aut priorum principum habent. Nam necesse est ex
castellis aliquam partem aquae effluere, cum hoc pertineat non solum ad
urbis nostrae salubritatem, sed etiam ad utilitatem cloacarum abluendarum."
 

 
112. Explicitis quae ad ordinationem
aquarum privati usus pertinebant, non ab re est quaedam ex eis, quibus
circumscribi saluberrimas constitutiones in ipso actu deprehendimus, exempli
causa attingere. Ampliores quosdam calices, quam impetrati erant, positos
in plerisque castellis inveni et ex eis aliquos ne signatos quidem. Quotiens
autem signatus calix excedit legitimam mensuram, ambitio procuratoris qui
eum signavit detegitur. Cum vero ne signatus quidem est, manifesta culpa
omnium, maxime accipientis, deprehenditur, deinde vilici. In quibusdam,
cum calices legitimae mensurae signati essent, statim amplioris moduli
fistulae subiectae fuerunt, unde acciderat ut aqua non per legitimum spatium
coercita, sed per brevis angustias expressa facile laxiorem in proximo
fistulam impleret. Ideoque illud adhuc, quotiens signatur calix, diligentiae
adiciendum est, ut fistulae quoque proximae per spatium, quod S. C. comprehensum
diximus, signentur. Ita demum enim vilicus cum scierit non aliter quam
signatas conlocari debere, omni carebit excusatione.
 

 
113. Circa conlocandos quoque calices
observari oportet ut ad lineam ordinentur nec alterius inferior calix,
alterius superior ponatur. Inferior plus trahit; superior, quia cursus
aquae ab inferiore rapitur, minus ducit. In quorundam fistulis ne calices
quidem positi fuerunt. Hae fistulae solutae vocantur et ut aquario libuit,
laxantur vel coartantur.
 

 
114. Adhuc illa aquariorum intolerabilis
fraus est: translata in novum possessorem aqua foramen novum castello imponunt,
vetus relinquunt quo venalem extrahunt aquam. In primis ergo hoc quoque
emendandum curatori crediderim. Non enim solum ad ipsarum aquarum custodiam,
sed etiam ad castelli tutelam pertinet, quod subinde et sine causa foratum
vitiatur.
 

 
115. Etiam ille aquariorum tollendus
est reditus, quem vocant puncta. Longa ac diversa sunt spatia, per quae
fistulae tota meant urbe latentes sub silice. Has comperi per eum qui appellabatur
a punctis passim convulneratas omnibus in transitu negotiationibus praebuisse
peculiaribus fistulis aquam, quo efficiebatur ut exiguus modus ad usus
publicos perveniret. Quantum ex hoc modo aquae surreptum sit, aestimo ex
eo quod aliquantum plumbi sublatis eiusmodi ramis redactum est.
 

 
116. Superest tutela ductuum, de
qua priusquam dicere incipiam, pauca de familia quae huius rei causa parata
est explicanda sunt. Familiae sunt duae, altera publica, altera Caesaris.
Publica est antiquior, quam ab Agrippa relictam Augusto et ab eo publicatam
diximus; habet homines circiter ducentos quadraginta. Caesaris familiae
numerus est quadringentorum sexaginta, quam Claudius cum aquas in urbem
perduceret constituit.
 

 
117. Utraque autem familia in aliquot
ministeriorum species diducitur, vilicos, castellarios, circitores, silicarios,
tectores aliosque opifices. Ex his aliquos extra urbem esse oportet ad
ea quae non sunt magnae molitionis, maturum tamen auxilium videntur exigere.
Homines in urbe circa castellorum et munerum stationes opera quaeque urgebunt,
in primis ad subitos casus, ut ex compluribus regionibus, in quam necessitas
incubuerit, converti possit praesidium aquarum abundantium. Tam amplum
numerum utriusque familiae solitum ambitione aut neglegentia praepositorum
in privata opera diduci revocare ad aliquam disciplinam et publica ministeria
ita instituimus, ut pridie quid esset actura dictaremus et quid quoque
die egisset actis comprehenderetur.
 

 
118. Commoda publicae familiae ex
aerario dantur, quod impendium exoneratur vectigalium reditu ad ius aquarum
pertinentium. Ea constant ex locis aedificiisve quae sunt circa ductus
et castella aut munera aut lacus. Quem reditum prope sestertiorum ducentorum
quinquaginta milium alienatum ac vagum, proximis vero temporibus in Domitiani
loculos conversum iustitia Divi Nervae populo restituit, nostra sedulitas
ad certam regulam redegit, ut constaret quae essent ad hoc vectigal pertinentia
loca. Caesaris familia ex fisco accipit commoda, unde et omne plumbum et
omnes impensae ad ductus et castella et lacus pertinentes erogantur.
 

 
119. Quoniam quae videbantur ad
familiam pertinere exposuimus, ad tutelam ductuum sicut promiseram divertemus,
rem enixiore cura dignam, cum magnitudinis Romani imperii vel praecipuum
sit indicium. Multa atque ampla opera subinde dilabuntur, quibus ante succurri
debet quam magno auxilio egere incipiant, plerumque tamen prudenti temperamento
sustinenda, quia non semper opus aut facere aut ampliare quaerentibus credendum
est. Ideoque non solum scientia peritorum sed et proprio usu curator instructus
esse debet, nec suae tantum stationis architectis uti, sed plurium advocare
non minus fidem quam subtilitatem, ut aestimet quae repraesentanda, quae
differenda sint, et rursus quae per redemptores effici debeant, quae per
domesticos artifices.
 

 
120. Nascuntur opera ex his causis:
aut impotentia possessorum quid corrumpitur aut vetustate aut vi tempestatium
aut culpa male facti operis, quod saepius accidit in recentibus.
 

 
121. Fere aut vetustate aut vi tempestatium
eae partes ductuum laborant quae arcuationibus sustinentur aut montium
lateribus applicatae sunt, et ex arcuationibus eae quae per flumen traiciuntur.
Ideoque haec opera sollicita festinatione explicanda sunt. Minus iniuriae
subiacent subterranea nec gelicidiis nec caloribus exposita. Vitia autem
eiusmodi sunt, ut aut non interpellato cursu subveniatur eis, aut emendari
nisi adverso non possint, sicut ea quae in ipso alveo fieri necesse est.
 

 
122. Haec duplici ex causa nascuntur:
aut enim limo concrescente, qui interdum in crustam indurescit, iter aquae
coartatur, aut tectoria corrumpuntur, unde fiunt manationes quibus necesse
est latera rivorum et substructiones vitiari. Pilae quoque ipsae tofo exstructae
sub tam magno onere labuntur. Refici quae circa alveos rivorum sunt aestate
non debent, ne intermittatur usus tempore quo praecipue desideratur, sed
vere vel autumno et maxima cum festinatione, ut scilicet ante praeparatis
omnibus quam paucissimis diebus rivi cessent. Neminem fugit, per singulos
ductus hoc esse faciendum, ne si plures pariter avertantur, desit aqua
civitati.
 

 
123. Ea quae non interpellato aquae
cursu effici debent maxime structura constant, quam et suis temporibus
et fidelem fieri oportet. Idoneum structurae tempus est a Kalendis Aprilibus
in Kalendas Novembres ita ut optimum sit intermittere eam partem aestatis
quae nimiis caloribus incandescit, quia temperamento caeli opus est, ut
ex commodo structura combibat et in unitatem corroboretur; non minus autem
sol acrior quam gelatio praecipit materiam. Nec ullum opus diligentiorem
poscit curam quam quod aquae obstaturum est; fides itaque eius per singula
secundum legem notam omnibus sed a paucis observatam exigenda est.
 

 
124. Illud nulli dubium esse crediderim,
proximos ductus, id est qui a septimo miliario lapide quadrato consistunt,
maxime custodiendos, quoniam et amplissimi operis sunt et plures aquas
singuli sustinent. Quos si necesse fuerit interrumpere, maiorem partem
aquarum urbis destituent. Remedia tamen sunt et huius difficultatis: opus
incohatum excitatur ad libram deficientis, alveus vero plumbatis canalibus
per spatium interrupti ductus rursus continuatur. Porro quoniam fere omnes
specus per privatorum agros derecti erant et difficilis videbatur futurae
impensae praeparatio, nisi et aliqua iuris constitutione succurreretur,
simul ne accessu ad reficiendos rivos redemptores a possessoribus prohiberentur,
S. C. factum est quod subieci.
 

 
125. "Quod Q. Aelius Tubero Paulus
Fabius Maximus cos. V. F. de rivis, specibus, fornicibus, aquae Iuliae,
Marciae, Appiae, Tepulae, Anienis reficiendis, Q. D. E. R. F. P. D. E.
R. I. C. uti cum ei rivi, specus, fornices, quos Augustus Caesar se refecturum
impensa sua pollicitus senatui est, reficerentur, ex agris privatorum terra,
limus, lapides, testa, harena, ligna ceteraque quibus ad eam rem opus esset,
unde quaeque eorum proxime sine iniuria privatorum tolli, sumi, portari
possint, viri boni arbitratu aestimata darentur, tollerentur, sumerentur,
exportarentur; et ad eas res omnes exportandas earumque rerum reficiendarum
causa, quotiens opus esset, per agros privatorum sine iniuria eorum itinera,
actus paterent, darentur."
 

 
126. Plerumque autem vitia oriuntur
ex impotentia possessorum, qui pluribus rivos violant. Primum enim spatia,
quae circa ductus aquarum ex S. C. vacare debent, aut aedificiis aut arboribus
occupant. Arbores magis nocent, quarum radicibus concamerationes et latera
solvuntur. Dein vicinales vias agrestesque per ipsas formas derigunt. Novissime
aditus ad tutelam praecludunt. Quae omnia S. C. quod subieci provisa sunt.
 

 
127. "Quod Q. Aelius Tubero Paulus
Fabius Maximus cos. V. F. aquarum, quae in urbem venirent, itinera occupari
monumentis et aedificiis et arboribus conseri, Q. F. P. D. E. R. I. C.
cum ad reficiendos rivos specusque per quae opera publica corrumpantur,
placere circa fontes et fornices et muros utraque ex parte quinos denos
pedes patere, et circa rivos qui sub terra essent et specus intra urbem
et urbi continentia aedificia utraque ex parte quinos pedes vacuos relinqui
ita ut neque monumentum in eis locis neque aedificium post hoc tempus ponere
neque conserere arbores liceret, sique nunc essent arbores intra id spatium,
exciderentur praeterquam si quae villae continentes et inclusae aedificiis
essent. Si quis adversus ea commiserit, in singulas res poena HS dena milia
essent, ex quibus pars dimidia praemium accusatori daretur, cuius opera
maxime convictus esset qui adversus hoc S. C. commisisset, pars autem dimidia
in aerarium redigeretur. Deque ea re iudicarent cognoscerentque curatores
aquarum."
 

 
128. Posset hoc S. C. aequissimum
videri, etiam si ex re tantum publicae utilitatis ea spatia vindicarentur.
Multo magis autem maiores nostri admirabili aequitate ne ea quidem eripuerunt
privatis quae ad modum publicum pertinebant, sed cum aquas perducerent,
si difficilior possessor in parte vendunda fuerat, pro toto agro pecuniam
intulerunt et post determinata necessaria loca rursus eum agrum vendiderunt,
ut in suis finibus proprium ius res publica privatique haberent. Plerique
tamen non contenti occupasse fines ipsis ductibus manus adtulerunt per
suffossa latera passim cursus aquarum tam ei qui ius aquarum impetratum
habent, quam ei qui quantulicumque beneficii occasione ad expugnandos rivos
abutuntur. Quid porro fieret, si non universa ista diligentissima lege
prohiberentur poenaque non mediocris contumacibus intentaretur? Quare subscripsi
verba legis.
 

 
129. "T. Quintus Crispinus consul 
*** populum iure rogavit populusque iure scivit in foro pro rostris aedis
Divi Iulii pr. K. Iulias. Tribus Sergia principium fuit. Pro tribu Sex.
L. f. Varro primus scivit. Quicumque post hanc legem rogatam rivos, specus,
fornices, fistulas, tubulos, castella, lacus aquarum publicarum, quae ad
urbem ducuntur, sciens dolo malo foraverit, ruperit, foranda rumpendave
curaverit peiorave fecerit, quo minus eae aquae earumve quae pars in urbem
Romam ire, cadere, fluere, pervenire, duci possit, quove minus in urbe
Roma et in eis locis, aedificiis, quae loca, aedificia urbi continentia
sunt, erunt, in eis hortis, praediis, locis, quorum hortorum, praediorum,
locorum dominis possessoribusve aqua data vel adtributa est vel erit, saliat,
distribuatur, dividatur, in castella, lacus immittatur, is populo Romano
HS centum milia dare damnas esto. Et qui D. M. qui eorum ita fecerit, id
omne sarcire, reficere, restituere, aedificare, ponere et celere demolire
damnas esto sine dolo malo atque omnia ita ut quicumque curator aquarum
est, erit, si curator aquarum nemo erit, tum is praetor qui inter cives
et peregrinos ius dicet, multa, pignoribus cogito, coercito, eique curatori
aut si curator non erit, tum ei praetori eo nomine cogendi, coercendi,
multae dicendae sive pignoris capiendi ius potestasque esto. Si quid eorum
servus fecerit, dominus eius HS centum milia populo Romano D. D. E. Si
qui locus circa rivos, specus, fornices, fistulas, tubulos, castella, lacus
aquarum publicarum, quae ad urbem Romam ducuntur et ducentur, terminatus
est et erit, ne quis in eo loco post hanc legem rogatam quid opponito,
molito, obsaepito, figito, statuito, ponito, conlocato, arato, serito,
neve in eum quid immittito, praeterquam eorum faciendorum, reponendorum
causa, quae hac lege licebit, oportebit. Qui adversus ea quid fecerit,
siremps lex, ius causaque omnium rerum omnibusque esto, atque uti esset
esseve oporteret, si is adversus hanc legem rivum, specum rupisset forassetve.
Quo minus in eo loco pascere, herbam, fenum secare, sentes tollere liceat,
eius hac lege nihilum rogatur. Curatores aquarum, qui nunc sunt quique
erunt, faciunto ut in eo loco, qui locus circa fontes et fornices et muros
et rivos et specus terminatus est, arbores, vites, vepres, sentes, ripae,
maceria, salicta, harundineta tollantur, excidantur, effodiantur, excodicentur,
uti quod recte factum esse volent; eoque nomine eis pignoris capio, multae
dictio coercitioque esto; idque eis sine fraude sua facere liceat, ius
potestasque esto. Quo minus vites, arbores, quae villis, aedificiis maceriisve
inclusae sunt, maceriae, quas curatores aquarum causa cognita ne demolirentur
dominis permiserunt, quibus inscripta insculptaque essent ipsorum qui permisissent
curatorum nomina, maneant, hac lege nihilum rogatur. Quo minus ex eis fontibus,
rivis, specibus, fornicibus aquam sumere, haurire eis, quibuscumque curatores
aquarum permiserunt, permiserint, praeterquam rota calice, machina liceat,
dum ne qui puteus neque foramen novum fiat, eius hac lege nihilum rogatur.
 

 
130. Utilissimae legis contemptores
non negaverim dignos poena quae intenditur, sed neglegentia longi temporis
deceptos leniter revocari oportuit. Itaque sedulo laboravimus ut quantum
in nobis fuit, etiam ignorarentur qui erraverant. Eis vero qui admoniti
ad indulgentiam imperatoris decucurrerunt, possumus videri causa impetrati
beneficii fuisse. In reliquo&lt;m&gt; vero opto ne exsecutio legis necessaria
sit, cum officii fidem etiam per offensas tueri praestit&lt;er&gt;it.
 
 
	 
		 Frontinus 
		 The Latin Library 
		 The Classics Page