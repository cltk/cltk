Martial XIV: Apophoreta
		 

		 
		 
	 
	
 

 M. VALERI MARTIALIS
	 EPIGRAMMATON (APOPHORETA)
 

 
 

 
 1 
 
Synthesibus dum gaudet eques dominusque
		senator  Dumque decent nostrum 
  pillea sumpta Iovem; Nec timet aedilem moto spectare 
  fritillo,  Cum videat gelidos tam 
  prope verna lacus: 

 Divitis alternas et pauperis accipe
		sortes:  Praemia convivae dent sua quisque
		suo. 'Sunt apinae tricaeque et si quid vilius
		istis.'  Quis nescit? vel quis tam manifesta
		negat? Sed quid agam potius madidis, Saturne, diebus, 
  Quos tibi pro caelo filius ipse
		dedit? Vis scribam Thebas Troiamve malasve
		Mycenas?  'Lude,' inquis, 'nucibus'. Perdere
		nolo nuces.
 

 
 II 
 

 
Quo vis cumque loco potes hunc
		finire libellum:  Versibus explicitumst omne
		duobus opus. Lemmata si quaeris cur sint adscripta,
		docebo:  Ut, si malueris, lemmata sola
		legas.
 

 
 III   
		 Pugillares citrei. 
 

 
Secta nisi in tenues essemus ligna
		tabellas,  Essemus Libyci nobile dentis
		onus.
 

 
 IV   
		 Quinquiplices. 
 

 
Caede iuvencorum domini calet area
		felix,  Quinquiplici cera cum datur altus
		honos.
 

 
 V  
   
		 Pugillares eborei. 
 

 
Languida ne tristes
		obscurent lumina cerae,  Nigra tibi niveum
		littera pingat
		ebur.
 

 
 VI   
		 Triplices. 
 

 
Tunc triplices nostros non vilia dona
		putabis,  Cum se venturam scribet amica
		tibi.
 

 
 VII   
		 Pugillares membranei. 
 

 
Esse puta ceras, licet haec membrana
		vocetur:  Delebis, quotiens scripta novare
		voles.
 

 
 VIII  
		 Vitelliani. 
 

 
Nondum legerit hos licet puella, Novit quid
		cupiant
		Vitelliani.
 

 
 IX   
		Idem. 
 

 
Quod minimos cernis, mitti nos credis
		amicae.  Falleris: et nummos ista tabella
		rogat.
 

 
 X   
		 Chartae maiores. 
 

 
Non est, munera quod putes
		pusilla, Cum donat vacuas poeta chartas.
 

 
 X 
		    Chartae
		epistulares. 
 

 
Seu leviter noto, seu caro missa
		sodali  Omnes ista solet charta vocare
		suos.
 

 
 XII 
		   Loculi eborei. 
 

 
Hos nisi de flava loculos implere
		moneta  Non decet: argentum vilia ligna
		ferant.
 

 
 XIII   
		 Loculi lignei. 
 

 
Si quid adhuc superest in nostri faece
		locelli,  Munus erit. Nihil est: ipse locellus
		erit.
 

 
 XIV  
		 Tali eborei. 
 

 
Cum steterit nullus vultu tibi talus
		eodem,  Munera me dices magna dedisse
		tibi.
 

 
 XV   Tesserae. 
 

 
Non sim talorum numero par tessera, dum
		sit  Maior, quam talis, alea saepe
		mihi.
 

 
 XVI  
		 Turricula. 
 

 
Quae scit compositos manus improba mittere
		talos,  Si per me misit, nil nisi vota
		feret.
 

 
 XVII  
		 Tabula lusoria. 
 

 
Hac mihi bis seno numeratur tessera
		puncto;  Calculus hac gemino discolor hoste
		perit.
 

 
 XVIII  
		 Calculi. 
 

 
Insidiosorum si ludis bella
		latronum,  Gemmeus iste tibi miles et hostis
		erit.
 

 
 XIX   
		 Nuces. 
 

 
Alea parva nuces et non damnosa
		videtur;  Saepe tamen pueris abstulit illa
		natis.
 

 
 XX   
		 Theca libraria. 
 

 
Sortitus thecam calamis armare
		memento:  Cetera nos dedimus, tu leviora
		para.
 

 
 XXI   
		 Graphiarium. 
 

 
Haec tibi erunt armata suo graphiaria
		ferro:  Si puero dones, non leve munus
		erit.
 

 
 XXII  
		 Dentiscalpium. 
 

 
Lentiscum melius: sed si tibi frondea
		cuspis  Defuerit, dentes pinna levare
		potest.
 

 
 XXIII  
		 Auriscalpium. 
 

 
Si tibi morosa prurigine verminat
		auris,  Arma damus tantis apta
		libidinibus.
 

 
 XXIV  Acus
		aurea. 
 

 
Splendida ne madidi violent bombycina
		crines,  Figat acus tortas sustineatque
		comas.
 

 
 XXV  
		 Pectines. 
 

 
Quid faciet nullos hic inventura
		capillos  Multifido buxus quae tibi dente
		datur?
 

 
 XXVI  
		 Crines. 
 

 
Chattica Teutonicos accendit spuma
		capillos:  Captivis poteris cultior esse
		comis.
 

 
 XXVII  
		 Sapo. 
 

 
Si mutare paras longaevos cana
		capillos,  Accipe Mattiacas - quo tibi calva? -
		pilas.
 

 
 XXVIII  
		 Umbella. 
 

 
Accipe quae nimios vincant umbracula
		soles:  Sit licet et ventus, te tua vela
		tegent.
 

 
 XXIX  
		 Causea. 
 

 
In Pompeiano tecum spectabo
		theatro:  Mandatus populo vela negare
		solet.
 

 
 XXX  
		 Venabula. 
 

 
Excipient apros expectabuntque
		leones,  Intrabunt ursos, sit modo firma
		manus.
 

 
 XXXI  
		 Culter venatorius. 
 

 
Si deiecta gemas longo venabula
		rostro,  Hic brevis ingentem comminus ibit
		aprum.
 

 
 XXXII  
		 Parazonium. 
 

 
Militiae decus hoc gratique erit omen
		honoris,  Arma tribunicium cingere digna
		latus.
 

 
 XXXIII  
		 Pugio. 
 

 
Pugio, quem curva signat brevis orbita
		vena.  Stridentem gelidis hunc Salo tinxit
		aquis.
 

 
 XXXIV  
		 Falx. 
 

 
Pax me certa ducis placidos curvavit in
		usus.  Agricolae nunc sum, militis ante
		fui.
 

 
 XXXV  
		 Securicula. 
 

 
Cum fieret tristis solvendis auctio
		nummis,  Haec quadringentis milibus empta
		fuit.
 

 
 XXXVI  Ferramenta
		tonsoria. 
 

 
Tondendis haec arma tibi sunt apta
		capillis;  Unguibus hic longis utilis, illa
		genis.
 

 
 XXXVII 
		 Scrinium. 
 

 
Selectos nisi das mihi libellos, Admittam tineas
		trucesque blattas.
 

 
 XXXVIII  Fasces
		calamorum. 
 

 
Dat chartis habiles calamos Memphitica
		tellus;  Texantur reliqua tecta palude
		tibi.
 

 
 XXXIX  Lucerna
		cubicularis. 
 

 
Dulcis conscia lectuli lucerna, Quidquid vis facias
		licet,
		tacebo.
 

 
 XL  
		 Cicindela 
 

 
Ancillam tibi sors dedit lucernae, Totas quae vigil
		exigit
		tenebras.
 

 
 XLI  
		 Lucerna polymyxos 
 

 
Inlustrem cum tota meis convivia
		flammis  Totque geram myxos, una lucerna
		vocor.
 

 
 XLII   
		 Cereus. 
 

 
Hic tibi nocturnos praestabit cereus
		ignes:  Subducta est puero namque lucerna
		tuo.
 

 
 XLIII  
		 Candelabrum Corinthium. 
 

 
Nomina candelae nobis antiqua
		dederunt:  Non norat parcos uncta lucerna
		patres.
 

 
 XLIV  
		 Candelabrum ligneum. 
 

 
Esse vides lignum; servas nisi lumina,
		fiet  De candelabro magna lucerna
		tibi.
 

 
 XLV   Pila
		paganica. 
 

 
Haec quae difficili turget paganica
		pluma,  Folle minus laxast et minus arta
		pila.
 

 
 XLVI   Pila
		trigonalis. 
 

 
Si me nobilibus scis expulsare
		sinistris,  Sum tua. Tu nescis? rustice, redde
		pilam.
 

 
 XLVII  
		Follis 
 

 
Ite procul, iuvenes: mitis mihi convenit
		aetas:  Folle decet pueros ludere, folle
		senes.
 

 
 XLVIII  
		 Harpasta 
 

 
Haec rapit Antaei velox in pulvere
		draucus,  Grandia qui vano colla labore
		facit.
 

 
 XLIX  
		 Halteres 
 

 
Quid pereunt stulto fortes haltere
		lacerti?  Exercet melius vinea fossa
		viros.
 

 
 L   
		 Galericulum 
 

 
Ne lutet inmundum nitidos ceroma
		capillos,  Hac poteris madidas condere pelle
		comas.
 

 
 LI   
		 Strigiles 
 

 
Pergamon has misit. Curvo destringere
		ferro:  Non tam saepe teret lintea fullo
		tibi.
 

 
 LII   
		 Gutus corneus 
 

 
Gestavit modo fronte me
		iuvencus:  Verum rhinocerota me
		putabas.
 

 
 LIII   
		 Rhinoceros 
 

 
Nuper in Ausonia domini spectatus
		harena  Hic erit ille tibi, cui pila taurus
		erat.
 

 
 LIV   
		 Crepitacillum. 
 

 
Si quis plorator collo tibi vernula
		pendet,  Haec quatiat tenera garrula sistra
		manu.
 

 
 LV   
		 Flagellum. 
 

 
Proficies nihil hoc, caedas licet usque,
		flagello,  Si tibi purpureo de grege currit
		equus.
 

 
 LVI   
  
		 Dentifricium. 
 

 
Quid mecum est tibi? me puella sumat: Emptos non
		soleo polire
		dentes.
 

 
 LVII  
		 Myrobalanum. 
 

 
Quod nec Vergilius nec carmine dicit
		Homerus,  Hoc ex unguento constat et ex
		balano.
 

 
 LVIII  
		 Aphronitrum. 
 

 
Rusticus es? nescis, quid Graeco nomine
		dicar:  Spuma vocor nitri. Graecus es?
		aphronitrum.
 

 
 LIX   
		 Opobalsama. 
 

 
Balsama me capiunt, haec sunt unguenta
		virorum:  Delicias Cosmi vos redolete,
		nurus.
 

 
 LX   
		 Lomentum. 
 

 
Gratum munus erit scisso nec inutile
		ventri,  Si clara Stephani balnea luce
		petes.
 

 
 LXI   Lanterna cornea. 
 

 
Dux lanterna viae clusis feror aurea
		flammis,  Et tuta est gremio parva lucerna
		meo.
 

 
 LXII  
		 Lanterna de vesica. 
 

 
Cornea si non sum, numquid sum fuscior? aut
		me  Vesicam, contra qui venit, esse
		putat?
 

 
 LXIII  
		 Tibiae. 
 

 
Ebria nos madidis rumpit tibicina
		buccis:  Saepe duas pariter, saepe monaulon
		habet.
 

 
 LXIV  
		 Fistula. 
 

 
Quid me conpactam ceris et harundine
		rides?  Quae primum structa est fistula talis
		erat.
 

 
 LXV   Soleae
		lanatae. 
 

 
Defuerit si forte puer soleasque
		libebit  Sumere, pro puero pes erit ipse
		sibi.
 

 
 LXVI  
		 Mamillare. 
 

 
Taurino poteras pectus constringere
		tergo:  Nam pellis mammas non capit ista
		tuas.
 

 
 LXVII  Muscarium
		pavoninum. 
 

 
Lambere quae turpes prohibet tua prandia
		muscas,  Alitis eximiae cauda superba
		fuit.
 

 
 LXVIII  Muscarium
		bubulum. 
 

 
Sordida si flavo fuerit tibi pulvere
		vestis,  Colligat hunc tenui verbere cauda
		levis.
 

 
 LXIX  
		 Copta Rhodiaca. 
 

 
Peccantis famuli pugno ne percute
		dentes:  Clara Rhodos coptam quam tibi misit
		edat.
 

 
 LXX   
		 Priapus siligineus. 
 

 
Si vis esse satur, nostrum potes esse
		Priapum:  Ipsa licet rodas inguina, purus
		eris.
 

 
 LXXI  
		 Porcus. 
 

 
Iste tibi faciet bona Saturnalia
		porcus,  Inter spumantes ilice pastus
		apros.
 

 
 LXXII  
		 Botulus. 
 

 
Qui venit botulus mediae tibi tempore
		brumae,  Saturni septem venerat ante
		dies.
 

 
 LXXIII  
		 Psittacus 
 

 
Psittacus a vobis aliorum nomina
		discam:  Hoc didici per me dicere CAESAR
		HAVE.
 

 
 LXXIV  
		 Corvus 
 

 
Corve salutator, quare fellator
		haberis?  In caput intravit mentula nulla
		tuum.
 

 
 LXXV  
		 Luscinia 
 

 
Flet Philomela nefas incesti Tereos, et
		quae  Muta puella fuit, garrula fertur
		avis.
 

 
 LXXVI  Pica. 
 

 
Pica
		loquax certa dominum te voce saluto:  Si me non
		videas, esse negabis avem.
 

 
 LXXVII 
		 Cavea eborea. 
 

 
Si tibi talis erit, qualem dilecta
		Catullo  Lesbia plorabat, hic habitare
		potest.
 

 
 LXXVIII 
		 Narthecium. 
 

 
Artis ebur medicae narthecia cernis:
		habebis  Munera, quae cuperet Paccius esse
		sua.
 

 
 LXXIX  
		 Flagra. 
 

 
Ludite lascivi, sed tantum ludite,
		servi:  Haec signata mihi quinque diebus
		erunt.
 

 
 LXXX  
		 Ferulae. 
 

 
Invisae nimium pueris grataeque
		magistris,  Clara Prometheo munere ligna
		sumus.
 

 
 LXXXI  
		 Pera. 
 

 
Ne mendica ferat barbati prandia
		nudi  Dormiat et tetrico cum cane, pera
		rogat.
 

 
 LXXXII 
		 Scopae. 
 

 
In pretio scopas testatur palma
		fuisse.  Otia sed scopis nunc analecta
		dedit.
 

 
 LXXXIII  Scalptorium
		eboreum. 
 

 
Defendet manus haec scapulas mordente
		molesto  Pulice, vel si quid pulice
		sordidius.
 

 
 LXXXIV  Manuale. 
 

 
Ne
		toga barbatos faciat vel paenula libros,  Haec
		abies chartis tempora longa dabit.
 

 
 LXXXV 
		 Lectus pavoninus. 
 

 
Nomina dat spondae pictis pulcherrima
		pinnis  Nunc Iunonis avis, sed prius Argus
		erat.
 

 
 LXXXVI 
		 Ephippium. 
 

 
Stragula succincti venator sume
		veredi:  Nam solet a nudo surgere ficus
		equo.
 

 
 LXXXVII Stibadia. 
 

 
Accipe
		lunata scriptum testudine sigma.  Octo capit;
		veniat quisquis amicus erit.
 

 
 LXXXVIII 
		 Gustatorium. 
 

 
Femineam nobis cherson si credis
		inesse,  Deciperis: pelagi mascula praeda
		sumus.
 

 
 LXXXIX  Mensa
		citrea. 
 

 
Accipe felices, Atlantica munera,
		silvas:  Aurea qui dederit dona, minora
		dabit.
 

 
 XC 
		   Mensa
		acerna. 
 

 
Non sum crispa quidem nec silvae filia
		Maurae,  Sed norunt lautas et mea ligna
		dapes.
 

 
 XCI   
		 Dentes eborei 
 

 
Grandia taurorum portant qui corpora,
		quaeris,  An Libycas possint sustinuisse
		trabes?
 

 
 XCII  
		 Quinquepedal. 
 

 
Puncta notis ilex et acuta cuspide
		clusa  Saepe redemptoris prodere furta
		solet.
 

 
 XCIII  
		 Pocula archetypa. 
 

 
Non est ista recens nec nostri gloria
		caeli:  Primus in his Mentor, dum facit illa,
		bibit.
 

 
 XCIV  Calices
		audaces. 
 

 
Nos sumus audacis plebeia toreumata
		vitri,  Nostra neque ardenti gemma
		feritur aqua.
 

 
 XCV  
		 Phiala aurea caelata. 
 

 
Quamvis Calla•co rubeam generosa
		metallo,  Glorior arte magis: nam Myos iste
		labor.
 

 
 XCVI  Calices
		Vatinii. 
 

 
Vilia sutoris calicem monimenta
		Vatini  Accipe; sed nasus longior ille
		fuit.
 

 
 XCVII  Lances
		chrysendetae. 
 

 
Grandia ne viola parvo chrysendeta
		mullo:  Ut minimum, libras debet habere
		duas.
 

 
 XCVIII  Vasa
		Arretina. 
 

 
Arretina nimis ne spernas vasa
		monemus:  Lautus erat Tuscis Porsena
		fictilibus.
 

 
 XCIX  
		 Bascauda. 
 

 
Barbara de pictis veni bascauda
		Britannis;  Sed me iam mavolt dicere Roma
		suam.
 

 
 C    Panaca. 
 

 
Si non ignotast docti tibi terra
		Catulli,  Potasti testa Raetica vina
		mea.
 

 
 CI    Boletaria. 
 

 
Cum mihi boleti dederint tam nobile
		nomen,  Prototomis - pudet heu! - servio
		coliculis.
 

 
 CII  
   
		 Calices Surrentini. 
 

 
Accipe non vili calices de pulvere
		natos,  Sed Surrentinae leve toreuma
		rotae.
 

 
 CIII  
   
		 Colum nivarium. 
 

 
Setinos, moneo, nostra nive frange
		trientes:  Pauperiore mero tingere lina
		potes.
 

 
 CIV   
		 Saccus nivarius. 
 

 
Attenuare nives norunt et lintea
		nostra:  Frigidior colo non salit unda
		tuo.
 

 
 CV   
		 Urceoli ministratorii. 
 

 
Frigida non deerit, non deerit calda
		petenti.  Sed tu morosa ludere parce
		siti.
 

 
 CVI   Urceus fictilis. 
 

 
Hic tibi donatur pansa ruber urceus
		ansa.  Stoicus hoc gelidam Fronto petebat
		aquam.
 

 
 CVII   
		 Calathi. 
 

 
Nos Satyri, nos Bacchus amat, nos ebria
		tigris,  Perfusos domini lambere docta
		pedes.
 

 
 CVIII  
		 Calices Saguntini. 
 

 
Quae non sollicitus teneat servetque
		minister,  Sume Saguntino pocula facta
		luto.
 

 
 CIX   
		 Calices gemmati. 
 

 
Gemmatum Scythicis ut luceat ignibus
		aurum,  Aspice. Quot digitos exuit iste
		calix!
 

 
 CX   
		 Ampulla potoria. 
 

 
Hac licet in gemma, servat quae nomina
		Cosmi,  Luxuriose, bibas, si foliata
		sitis.
 

 
 CXI   
  
		 Crystallina. 
 

 
Frangere dum metuis, franges crystallina:
		peccant  Securae nimium sollicitaeque
		manus.
 

 
 CXII  
		 Nimbus vitreus. 
 

 
A Iove qui veniet, miscenda ad pocula
		largas  Fundet nimbus aquas: hic tibi vina
		dabit.
 

 
 CXIII  
		 Murrina. 
 

 
Si caldum potas, ardenti murra
		Falerno  Convenit et melior fit sapor inde
		mero.
 

 
 CXIV  
		 Patella Cumana. 
 

 
Hanc tibi Cumano rubicundam pulvere
		testam  Municipem misit casta Sibylla
		suam.
 

 
 CXV  
		 Calices vitrei. 
 

 
Aspicis ingenium Nili: quibus addere
		plura  Dum cupit, a quotiens perdidit auctor
		opus!
 

 
 CXVI   Lagona
		nivaria. 
 

 
Spoletina bibis vel Marsis condita
		cellis:  Quo tibi decoctae nobile frigus
		aquae?
 

 
 CXVII  
		 Idem. 
 

 
Non potare nivem, sed aquam potare
		recentem  De nive commenta est ingeniosa
		sitis.
 

 
 CXVIII  
		 Idem 
 

 
Massiliae fumos miscere nivalibus
		undis  Parce, puer, constet ne tibi pluris
		aqua.
 

 
 CXIX  
		 Matella fictilis 
 

 
Dum poscor crepitu digitorum et verna
		moratur,  O quotiens paelex culcita facta mea
		est!
 

 
 CXX   Ligula
		argentea 
 

 
Quamvis me ligulam dicant equitesque
		patresque,  Dicor ab indoctis lingula
		grammaticis.
 

 
 CXXI  
		 Coclearia 
 

 
Sum cocleis habilis, sed nec minus utilis
		ovis.  Numquid scis, potius cur cocleare
		vocer?
 

 
 CXXII  
		 Anuli 
 

 
Ante frequens, sed nunc rarus nos donat
		amicus.  Felix, cui comes est non alienus
		eques.
 

 
 CXXIII  
		 Dactyliotheca 
 

 
Saepe gravis digitis elabitur anulus
		unctis,  Tuta mea fiet sed tua gemma
		fide.
 

 
 CXXIV  
		Toga. 
 

 
Romanos rerum dominos gentemque
		togatam  Ille facit, magno qui dedit astra
		patri.
 

 
 CXXV  
		 Idem. 
 

 
Si matutinos facilest tibi perdere
		somnos,  Attrita veniet sportula saepe
		toga.
 

 
 CXXVI  
		 Endromis. 
 

 
Pauperis est munus, sed non est pauperis
		usus:  Hanc tibi pro laena mittimus
		endromida.
 

 
 CXXVII  Canusinae
		fuscae. 
 

 
Haec tibi turbato Canusina simillima
		mulso  Munus erit. Gaude: non cito fiet
		anus.
 

 
 CXXVIII 
		 Bardocucullus. 
 

 
Gallia Santonico vestit te
		bardocucullo.  Cercopithecorum paenula nuper
		erat.
 

 
 CXXIX  
		Canusinae rufae 
 

 
Roma magis fuscis vestitur, Gallia
		rufis,  Et placet hic pueris militibusque
		colos.
 

 
 CXXX  Paenula
		scortea 
 

 
Ingrediare viam caelo licet usque
		sereno,  Ad subitas numquam scortea desit
		aquas.
 

 
 CXXXI  Lacernae
		coccineae 
 

 
Si veneto prasinove faves, quid coccina
		sumes?  Ne fias ista transfuga sorte,
		vide.
 

 
 CXXXII  Pilleum 
 

 
Si
		possem, totas cuperem misisse lacernas:  Nunc
		tantum capiti munera mitto tuo.
 

 
 CXXXIII 
		 Lacernae Baeticae 
 

 
Non est lana mihi mendax, nec mutor
		aheno.  Sic placeant Tyriae: me mea tinxit
		ovis.
 

 
 CXXXIV Fascia
		pectoralis 
 

 
Fascia, crescentes dominae compesce
		papillas,  Ut sit quod capiat nostra tegatque
		manus.
 

 
 CXXXV  Lacernae
		albae 
 

 
Amphitheatrali nos commendamus ab
		usu,  Cum teget algentes alba lacerna
		togas.
 

 
 CXXXVI Cenatoria 
 

 
Nec fora
		sunt nobis nec sunt vadimonia nota:  Hoc opus
		est, pictis accubuisse toris.
 

 
 CXXXVII 
		 Focale 
 

 
Si recitaturus dedero tibi forte
		libellum,  Hoc focale tuas adserat
		auriculas.
 

 
 CXXXVIII Laena 
 

 
Tempore brumali
		non multum levia prosunt:  Calfaciunt villi
		pallia vestra mei.
 

 
 CXXXIX 
		 Mantele 
 

 
Nobilius villosa tegant tibi lintea
		citrum:  Orbibus in nostris circulus esse
		potest.
 

 
 CXL  
		 Cuculli Liburnici 
 

 
Iungere nescisti nobis, o stulte,
		lacernas:  Indueras albas, exue
		calla•nas.
 

 
 CXLI  
		 Udones Cilicii 
 

 
Non hos lana dedit, sed olentis barba
		mariti:  Cinyphio poterit planta latere
		sinu.
 

 
 CXLII  
		 Synthesis 
 

 
Dum toga per quinas gaudet requiescere
		luces,  Hos poteris cultus sumere iure
		tuo.
 

 
 CXLIII  Tunicae
		Patavinae. 
 

 
Vellera consumunt Patavinae multa
		trilices,  Et pingues tunicas serra secare
		potest.
 

 
 CXLIV  
		 Spongia. 
 

 
Haec tibi sorte datur tergendis spongia
		mensis  Utilis, expresso cum levis imbre
		tumet.
 

 
 CXLV  Paenula
		gausapina. 
 

 
Is mihi candor inest, villorum gratia
		tanta,  Ut me vel media sumere messe
		velis.
 

 
 CXLVI  
		 Cervical. 
 

 
Tingue caput Cosmi folio, cervical
		olebit:  Perdidit unguentum cum coma, pluma
		tenet.
 

 
 CXLVII  Cubicularia
		gausapina. 
 

 
Stragula purpureis lucent villosa
		tapetis.  Quid prodest, si te congelat uxor
		anus?
 

 
 CXLVIII  Lodices 
 

 
Nudo
		stragula ne toro paterent, Iunctae nos tibi venimus
		sorores.
 

 
 CXLIX  
		 Amictorium 
 

 
Mammosas metuo; tenerae me trade
		puellae,  Ut possint niveo pectore lina
		frui.
 

 
 CL   
		 Cubicularia polymita 
 

 
Haec tibi Memphitis tellus dat munera: victa
		est  Pectine Niliaco iam Babylonos
		acus.
 

 
 CLI   
		 Zona 
 

 
Longa satis nunc sum; dulci sed pondere
		venter  Si tumeat, fiam tunc tibi zona
		brevis.
 

 
 CLII  
		 Gausapum quadratum 
 

 
Lodices mittet docti tibi terra
		Catulli:  Nos Helicaonia de regione
		sumus.
 

 
 CLIII  
		 Semicinctium 
 

 
Det tunicam locuples: ego te praecingere
		possum.  Essem si locuples, munus utrumque
		darem.
 

 
 CLIV   Lanae
		amethystinae 
 

 
Ebria Sidoniae cum sim de sanguine
		conchae,  Non video, quare sobria lana
		vocer.
 

 
 CLV  
		 Lanae albae 
 

 
Velleribus primis Apulia, Parma
		secundis  Nobilis; Altinum tertia laudat
		ovis.
 

 
 CLVI  
		 Lanae Tyriae. 
 

 
Nos Lacedaemoniae pastor donavit
		amicae:  Deterior Ledae purpura matris
		erat.
 

 
 CLVII   Lanae
		Pollentinae. 
 

 
Non tantum pullo lugentes vellere
		lanas,  Sed solet et calices haec dare terra
		suos.
 

 
 CLVIII  
		 Idem. 
 

 
Lana quidem tristis, sed tonsis nata
		ministris,  Quales non primo de grege mensa
		citat.
 

 
 CLIX  Tomentum
		Leuconicum. 
 

 
Oppressae nimium vicina est fascia
		plumae?  Vellera Leuconicis accipe rasa
		sagis.
 

 
 CLX  
		 Tomentum Circense. 
 

 
Tomentum concisa palus Circense
		vocatur.  Haec pro Leuconico stramina pauper
		emit.
 

 
 CLXI  
		 Pluma. 
 

 
Lassus Amyclaea poteris requiescere
		pluma,  Interior cycni quam tibi lana
		dedit.
 

 
 CLXII  
		 Faenum. 
 

 
Fraudata tumeat fragilis tibi culcita
		mula.  Non venit ad duros pallida cura
		toros.
 

 
 CLXIII  
		 Tintinabulum. 
 

 
Redde pilam: sonat aes thermarum. Ludere
		pergis?  Virgine vis sola lotus abire
		domum.
 

 
 CLXIV  
		 Discus. 
 

 
Splendida cum volitant Spartani pondera
		disci,  Este procul, pueri: sit semel ille
		nocens.
 

 
 CLXV  
		 Cithara. 
 

 
Reddidit Eurydicen vati: sed perdidit
		ipse,  Dum sibi non credit nec patienter
		amat.
 

 
 CLXVI  
		 Idem. 
 

 
De Pompeiano saepe est eiecta
		theatro  Quae duxit silvas detinuitque
		feras.
 

 
 CLXVII 
		 Plectrum. 
 

 
Fervida ne trito tibi pollice pusula
		surgat,  Exornent docilem candida plectra
		lyram.
 

 
 CLXVIII 
		 Trochus. 
 

 
Inducenda rota est: das nobis utile
		munus:  Iste trochus pueris, at mihi cantus
		erit.
 

 
 CLXIX  
		 Idem. 
 

 
Garrulus in laxo cur anulus orbe
		vagatur?  Cedat ut argutis obvia turba
		trochis.
 

 
 CLXX  Signum
		Victoriae aureum. 
 

 
Haec illi sine sorte datur, cui nomina
		Rhenus  Vera dedit. Deciens adde Falerna,
		puer.
 

 
 CLXXI  BROYTOY PAIDION fictile. 
 

 
Gloria tam parvi non est
		obscura sigilli:  Istius pueri Brutus amator
		erat.
 

 
 CLXXII  Sauroctonos
		Corinthius. 
 

 
Ad te reptanti, puer insidiose,
		lacertae  Parce: cupit digitis illa perire
		tuis.
 

 
 CLXXIII  Hyacinthus in tabula
		pictus. 
 

 
Flectit ab inviso morientia lumina
		disco  Oebalius, Phoebi culpa dolorque,
		puer.
 

 
 CLXXIV  Hermaphroditus
		marmoreus. 
 

 
Masculus intravit fontis, emersit
		utrumque:  Pars est una patris, cetera matris
		habet.
 

 
 CLXXV  Danae picta. 
 

 
Cur
		a te pretium Danae, regnator Olympi,  Accepit,
		gratis si tibi Leda dedit?
 

 
 CLXXVI 
		 Persona Germana. 
 

 
Sum figuli lusus russi persona
		Batavi.  Quae tu derides, haec timet ora
		puer.
 

 
 CLXXVII Hercules
		Corinthius. 
 

 
Elidit geminos infans nec respicit
		anguis.  Iam poterat teneras hydra timere
		manus.
 

 
 CLXXVIII Hercules
		fictilis. 
 

 
Sum fragilis: sed tu, moneo, ne sperne
		sigillum:  Non pudet Alciden nomen habere
		meum.
 

 
 CLXXIX Minerva argentea. 
 

 
Dic
		mihi, virgo ferox, cum sit tibi cassis et
		hasta,  Quare non habeas aegida. 'Caesar
		habet.'
 

 
 CLXXX  Europe
		picta. 
 

 
Mutari melius tauro, pater optime
		divum,  Tunc poteras, Io cum tibi vacca
		fuit.
 

 
 CLXXXI  Leandros
		marmoreus. 
 

 
Clamabat tumidis audax Leandros in
		undis:  'Mergite me, fluctus, cum rediturus
		ero.'
 

 
 CLXXXII Sigillum gibberi
		fictile. 
 

 
Ebrius haec fecit terris, puto, monstra
		Prometheus:  Saturnalicio lusit et ipse
		luto.
 

 
 CLXXXIII Homeri
		Batrachomachia. 
 

 
Perlege Maeonio cantatas carmine
		ranas  Et frontem nugis solvere disce
		meis.
 

 
 CLXXXIV Homerus in pugillaribus
		membraneis. 
 

 
Ilias et Priami regnis inimicus
		Ulixes  Multiplici pariter condita pelle
		latent.
 

 
 CLXXXV Vergili
		Culex. 
 

 
Accipe facundi Culicem, studiose,
		Maronis,  Ne nucibus positis ARMA
		VIRUMQUE legas.
 

 
 CLXXXVI Vergilius in
		membranis. 
 

 
Quam brevis inmensum cepit membrana
		Maronem!  Ipsius vultus prima tabella
		gerit.
 

 
 CLXXXVII  MENANDROY
		THAIS 
 

 
Hac primum iuvenum lascivos lusit
		amores;  Nec Glycera pueri, Thais amica
		fuit.
 

 
 CLXXXVIII Cicero in membranis. 
 

 
Si
		comes ista tibi fuerit membrana,
		putato  Carpere te longas cum Cicerone
		vias.
 

 
 CLXXXIX Monobyblos
		Properti. 
 

 
Cynthia - facundi carmen iuvenale Properti
		-  Accepit famam, non minus ipsa
		dedit.
 

 
 CXC   
		 Titus Livius in membranis. 
 

 
Pellibus exiguis artatur Livius
		ingens,  Quem mea non totum bibliotheca
		capit.
 

 
 CXCI  
		 Sallustius. 
 

 
Hic erit, ut perhibent doctorum corda
		virorum,  Primus Romana Crispus in
		historia.
 

 
 CXCII  Ovidi
		Metamorphosis in membranis. 
 

 
Haec tibi, multiplici quae structa est
		massa tabella,  Carmina Nasonis quinque
		decemque gerit.
 

 
 CXCIII  
		 Tibullus. 
 

 
Ussit amatorem Nemesis lasciva
		Tibullum,  In tota iuvit quem nihil esse
		domo.
 

 
 CXCIV 
		 Lucanus. 
 

 
Sunt quidam, qui me dicant non esse
		poetam:  Sed qui me vendit bybliopola
		putat.
 

 
 CXCV  
		 Catullus. 
 

 
Tantum magna suo debet Verona
		Catullo,  Quantum parva suo Mantua
		Vergilio.
 

 
 CXCV I  Calvi de aquae
		frigidae usu. 
 

 
Haec tibi quae fontes et aquarum nomina
		dicit,  Ipsa suas melius charta natabat
		aquas.
 

 
 CXCVII  Mulae
		pumilae. 
 

 
His tibi de mulis non est metuenda
		ruina:  Altius in terra paene sedere
		soles.
 

 
 CXCVIII  Catella
		Gallicana. 
 

 
Delicias parvae si vis audire
		catellae,  Narranti brevis est pagina tota
		mihi.
 

 
 CXCIX  
		 Asturco. 
 

 
Hic brevis ad numeros rapidum qui colligit
		unguem,  Venit ab auriferis gentibus Astur
		equus.
 

 
 CC   
		 Canis vertragus. 
 

 
Non sibi, sed domino venatur vertragus
		acer,  Inlaesum leporem qui tibi dente
		feret.
 

 
 CCI  
		 Palaestrita. 
 

 
Non amo quod vincat, sed quod succumbere
		novit  Et didicit melius THN
		EPIKLINOPAL®N .
 

 
 CCII  
		 Simius. 
 

 
Callidus emissas eludere simius
		hastas,  Si mihi cauda foret, cercopithecus
		eram.
 

 
 CCIII  
		 Puella Gaditana. 
 

 
Tam tremulum crisat, tam blandum prurit, ut
		ipsum  Masturbatorem fecerit
		Hippolytum.
 

 
 CCIV  
		 Cymbala. 
 

 
Aera Celaenaeos lugentia matris
		amores  Esuriens Gallus vendere saepe
		solet.
 

 
 CCV  
		 Puer. 
 

 
Sit nobis aetate puer, non pumice
		levis,  Propter quem placeat nulla puella
		mihi.
 

 
 CCVI  
		 Cestos. 
 

 
Collo necte, puer, meros amores, Ceston de Veneris
		sinu calentem.
 

 
 CCVII  
		 Idem. 
 

 
Sume Cytheriaco medicatum nectare
		ceston:  Ussit amatorem balteus iste
		Iovem.
 

 
 CCVIII  
		 Notarius. 
 

 
Currant verba licet, manus est velocior
		illis:  Nondum lingua suum, dextra peregit
		opus.
 

 
 CCIX  
		 Concha. 
 

 
Levis ab aequorea cortex Mareotica
		concha  Fiat: inoffensa curret harundo
		via.
 

 
 CCX  
		 Morio. 
 

 
Non mendax stupor est, nec fingitur arte
		dolosa.  Quisquis plus iusto non sapit, ille
		sapit.
 

 
 CCXI  
		 Caput vervecinum. 
 

 
Mollia Phrixei secuisti colla
		mariti.  Hoc meruit tunicam qui tibi, saeve,
		dedit?
 

 
 CCXII  
		 Pumilus. 
 

 
Si solum spectes hominis caput, Hectora
		credas:  Si stantem videas, Astyanacta
		putes.
 

 
 CCXIII  
		 Parma. 
 

 
Haec, quae saepe solet vinci, quae vincere
		raro,  Parma tibi, scutum pumilionis
		erit.
 

 
 CCXIV  Comoedi
		pueri. 
 

 
Non erit in turba quisquam MISOYMENOS 
		ista:  Sed poterit quivis esse DIS
		EXAPATWN .
 

 
 CCXV  
		 Fibula. 
 

 
Dic mihi simpliciter, comoedis et
		citharoedis,  Fibula, quid praestas? 'Carius ut
		futuant.'
 

 
 CCXVI  
		 Auceps. 
 

 
Non tantum calamis, sed cantu fallitur
		ales,  Callida dum tacita crescit harundo
		manu.
 

 
 CCXVII 
		 Accipiter. 
 

 
Praedo fuit volucrum: famulus nunc aucupis
		idem  Decipit et captas non sibi maeret
		aves.
 

 
 CCXVIII  Obsonator. 
 

 
Dic
		quotus et quanti cupias cenare, nec
		unum  Addideris verbum: cena parata tibi
		est.
 

 
 CCXIX  Cor
		bubulum. 
 

 
Pauper causidicus nullos referentia
		nummos  Carmina cum scribas, accipe cor, quod
		habes.
 

 
 CCXX  
		 Cocus. 
 

 
Non satis est ars sola coco: servire
		palatum  Nolo: cocus domini debet habere
		gulam.
 

 
 CCXXI  Craticula cum
		veribus. 
 

 
Rara tibi curva craticula sudet ofella; 
		 Spumeus in longa cuspide fumet
		aper.
 

 
 CCXXII  Pistor
		dulciarius. 
 

 
Mille tibi dulces operum manus ista
		figuras  Extruet: huic uni parca laborat
		apis.
 

 
 CCXXIII  
		 Adipata. 
 

 
Surgite: iam vendit pueris ientacula
		pistor  Cristataeque sonant undique lucis
		aves.
 

 
	 
		 Martial 
		 The Latin Library 
		 The Classics Page