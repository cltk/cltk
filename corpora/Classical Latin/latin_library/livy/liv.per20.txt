Livy: Periocha XX
		 

		 
		 
	 
	
 

 TITI LIVI AB URBE CONDITA LIBER XX PERIOCHA
 

 

 
Falisci cum rebellassent, sexto die perdomiti in deditionem uenerunt.
 

 
Spoletium colonia deducta est.
 

 
Aduersus Liguras tunc primum exercitus promotus est.
 

 
Sardi et Corsi cum rebellassent, subacti sunt.
 

 
Tuccia, uirgo Vestalis, incesti damnata est.
 

 
Bellum Illyriis propter unum ex legatis, qui ad eos missi erant, occisum
indictum est, subactique in deditionem uenerunt.
 

 
Praetorum numerus ampliatus est ut essent IIII.
 

 
Galli transalpini, qui in Italiam inruperant, caesi sunt. Eo bello populum
R. sui Latinique nominis DCCC milia armatorum habuisse dicit.
Exercitibus Romanis tunc primum trans Padum ductis Galli Insubres aliquot
proeliis fusi in deditionem uenerunt. M. Claudius Marcellus cos. occiso
Gallorum Insubrium duce, Vertomaro, opima spolia rettulit.
Histri subacti sunt.
 

 
Iterum Illyrii cum rebellassent, domiti in deditionem uenerunt.
 

 
Lustrum a censoribus ter conditum est. Primo lustro censa sunt ciuium
capita CCLXX milia CCXII.
 

 
Libertini in quattuor tribus redacti sunt, cum antea dispersi per omnes
fuissent, Esquilinam, Palatinam, Suburanam, Collinam.
 

 
C. Flaminius censor uiam Flaminiam muniit et circum Flaminium exstruxit.
 

 
Coloniae deductae sunt in agro de Gallis capto Placentia et Cremona.
 
	 
		 Livy 
		 The Latin Library 
		 The Classics Page