Livy: Periocha XIX
		 

		 
		 
	 
	
 

 TITI LIVI AB URBE CONDITA LIBER XIX PERIOCHA
 

 

 
Caecilius Metellus rebus aduersus Poenos prospere gestis speciosum egit
triumphum, XIII ducibus hostium et CXX elephantis in eo ductis.
Claudius Pulcher cos. contra auspicia profectus - iussit mergi pullos, qui
cibari nolebant - infeliciter aduersus Carthaginienses classe pugnauit, et
reuocatus a senatu iussusque dictatorem dicere Claudium Gliciam dixit,
sortis ultimae hominem, qui coactus abdicare se magistratu postea ludos
praetextatus spectauit.
 

 
A. Atilius Calatinus primus dictator extra Italiam exercitum duxit.
Commutatio captiuorum cum Poenis facta est.
 

 
Coloniae deductae sunt Fregenae, in agro Sallentino Brundisium.
 

 
Lustrum a censoribus conditum est. Censa sunt ciuium capita CCXLI milia
CCXII.
 

 
Claudia, soror P. Claudi qui contemptis auspiciis male pugnauerat, a ludis
reuertens cum turba premeretur, dixit : "utinam frater meus uiueret:
iterum classem duceret." Ob eam causam multa ei dicta est.
 

 
Duo praetores tunc primum creati sunt.
 

 
Caecilius Metellus, pontifex maximus, A. Postumium consulem, quoniam idem
et flamen Martialis erat, cum is ad bellum gerendum proficisci uellet, in
urbe tenuit nec passus est a sacris recedere.
 

 
Rebus aduersus Poenos a pluribus ducibus prospere gestis, summam uictoriae
C. Lutatius cos. uicta ad Aegates insulas classe Poenorum imposuit.
 

 
Petentibus Carthaginiensibus pax data est.
 

 
Cum templum Vestae arderet, Caecilius Metellus, pontifex maximus, ex
incendio sacra rapuit.
Duae tribus adiectae sunt, Velina et Quirina.
 
	 
		 Livy 
		 The Latin Library 
		 The Classics Page