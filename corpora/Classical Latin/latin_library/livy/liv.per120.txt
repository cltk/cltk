Periocha CXX
		 

		 
		 
	 
	
 

 TITI LIVI AB URBE CONDITA LIBER CXX PERIOCHA
 

 

 
C. Caesar cos. legem tulit de quaestione habenda in eos quorum opera Caesar
pater occisus esset; postulatique ea lege M. Brutus, C. Cassius, Dec.
Brutus absentes damnati sunt.
 

 
Cum M. Antoni uires Asinius quoque Pollio et Munatius Plancus cum
exercitibus suis adiuncti ampliassent, et Dec. Brutus, cui senatus ut
persequeretur Antonium mandauerat, relictus a legionibus suis profugisset,
caesus iussu Antoni, in cuius potestatem uenerat, a Capeno Sequano
interfectus est.
 

 
C. Caesar pacem cum Antonio et Lepido fecit ita ut III uiri rei p.
constituendae per quinquennium essent ipse et Lepidus et Antonius et ut
suos quisque inimicos proscriberent. In qua proscriptione plurimi equites
R., CXXX senatorum nomina fuerunt, et inter eos L. Pauli, fratris M.
Lepidi, et L. Caesaris, Antoni auunculi, et M. Ciceronis. Huius occisi a
Popillio, legionario milite, cum haberet annos LXIII, caput quoque cum
dextra manu in rostris positum est.
 

 
Praeterea res a M. Bruto in Graecia gestas continet.
 
	 
		 Livy 
		 The Latin Library 
		 The Classics Page