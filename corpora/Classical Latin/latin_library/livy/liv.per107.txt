Periocha CVII
		 

		 
		 
	 
	
 

 TITI LIVI AB URBE CONDITA LIBER CVII PERIOCHA
 

 

 
C. Caesar Treueris in Gallia uictis iterum in Germaniam transiit, nulloque
ibi hoste inuento reuersus in Galliam Eburonas et alias ciuitates, quae
conspirauerant, uicit et Ambiorigem in fuga persecutus est.
 

 
P. Clodi a T. Annio Milone candidato consulatus Appia uia ad Bouillas
occisi corpus plebs in curia cremauit.
 

 
Cum seditiones inter candidatos consulatus, Hypsaeum, Scipionem, Milonem
essent, qui armis ac ui contendebant, ad comprimendas eas Cn. Pompeius
delegatus et a senatu cos. tertio factus est absens et solus, quod nulli
alii umquam accidit.
 

 
Quaestione decreta de morte P. Clodi Milo iudicio damnatus in exilium actus
est.
 

 
Lex lata est ut ratio absentis Caesaris in petitione consulatus haberetur,
inuito et contradicente M. Catone.
 

 
Praeterea res gestas a C. Caesare aduersus Gallos qui prope uniuersi
Vercingentorige Aruerno duce defecerunt, et laboriosas obsidiones urbium
continet, inter quas Auarici Biturigum et Gergouiae Aruernorum.
 
	 
		 Livy 
		 The Latin Library 
		 The Classics Page