Periocha LXXXV
		 

		 
		 
	 
	
 

 TITI LIVI AB URBE CONDITA LIBER LXXXV PERIOCHA
 

 

 
Sulla in Italiam traiecit missisque legatis, qui de pace agerent, et ab
cos. C. Norbano uiolatis eumdem Norbanum proelio uicit.
Et cum L. Scipionis, alterius cos., cum quo per omnia id egerat ut pacem
iungeret nec potuerat, castra oppugnaturus esset, uniuersus exercitus
consulis, sollicitatus per emissos a Sylla milites, signa ad Syllam
transtulit. Scipio cum occidi posset, dimissus est.
 

 
Cn. Pompeius, Cn. Pompei eius qui Asculum ceperat filius, conscripto
uoluntariorum exercitum cum tribus legionibus ad Syllam uenerat, ad quem se
nobilitas omnis conferebat, ita ut deserta urbe ad castra ueniretur.
 

 
Praeterea expeditiones per totam Italiam utriusque partis ducum referuntur.
 
	 
		 Livy 
		 The Latin Library 
		 The Classics Page