Livy: Periocha XLVII
		 

		 
		 
	 
	
 

 TITI LIVI AB URBE CONDITA LIBER XLVII PERIOCHA
 

 

 
Cn. Tremellio pr. multa dicta est, quod cum M. Aemilio Lepido, pontifice
maximo, iniuriose contenderat sacrorumque quam magistratuum ius potentius
fuit.
 

 
Lex de ambitu lata.
 

 
Lustrum a censoribus conditum est. Censa sunt ciuium capita CCCXVIII milia
CCCXVI.
 

 
Princeps senatus lectus Aemilius Lepidus.
 

 
Inter Ptolemaeos fratres, qui dissidebant, foedus ictum, ut alter Aegypto,
alter Cyrenis regaret.
 

 
Ariarathes, Cappadociae rex, consilio Demetri, Syriae regis, et uiribus
pulsus regno a senatu restitutus est.
 

 
Missi a senatu qui inter Masinissam et Carthaginienses de agro iudicarent.
 

 
C. Marcius cos. aduersus Dalmatas primum parum prospere, postea feliciter
pugnauit. Cum quibus bello confligendi causa fuit quod Illyrios, socios
populi R., uastauerant eamdemque gentem Cornelius Nasica cos. domuit.
Q. Opimius cos. Transalpinos Liguras, qui Massiliensium oppida, Antipolim
et Nicaeam, uastabant, subegit.
 

 
Praeterea res in Hispania a compluribus parum prospere gestas continet.
 

 
Consules anno quingentesimo nonagesimo octauo ab urbe condita magistratum
kal. ian. inire coeperunt. Mutandi comitia causa fuit quod Hispani
rebellabant.
 

 
Legati ad disceptandum inter Carthaginienses et Masinissam missi
nuntiauerunt uim naualis materiae se Carthagine deprehendisse.
Aliquot praetores a prouinciis auaritiae nomine accusati damnati sunt.
 
	 
		 Livy 
		 The Latin Library 
		 The Classics Page