Periocha CXVII
		 

		 
		 
	 
	
 

 TITI LIVI AB URBE CONDITA LIBER CXVII PERIOCHA
 

 

 
C. Octauius Romam ex Epiro uenit (eo enim illum Caesar praemiserat bellum
in Macedonia gesturus) ominibusque prosperis exceptus et nomen Caesaris
sumpsit.
 

 
In confusione rerum ac tumultu M. Lepidus pontificatum maximum intercepit.
 

 
Et M. Antonius cos. cum impotenter dominaretur legemque de permutatione
prouinciarum per uim tulisset et Caesarem quoque petentem ut sibi aduersus
percussores auunculi adesset, magnis iniuriis adfecisset, Caesar et sibi et
rei p. uires aduersus eum paraturus deductos in colonias ueteranos
excitauit. Legiones quoque quarta et Martia signa ab Antonio ad Caesarem
tulerunt, deinde et complures saeuitia M. Antoni, passim in castris suis
trucidantis qui ei suspecti erant, ad Caesarem desciuerunt.
 

 
Dec. Brutus ut petenti Cisalpinam Galliam Antonio obsisteret, Mutinam cum
exercitu occupauit.
 

 
Praeterea discursum utriusque partis uirorum ad accipiendas prouincias
apparatusque belli continet.
 
	 
		 Livy 
		 The Latin Library 
		 The Classics Page