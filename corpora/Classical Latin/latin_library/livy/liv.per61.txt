Periocha LXI
		 

		 
		 
	 
	
 

 TITI LIVI AB URBE CONDITA LIBER LXI PERIOCHA
 

 

 C. Sextius procos. uicta Salluuiorum gente coloniam Aquas Sextias condidit,
ob aquarum copiam e caldis frigidisque fontibus atque a nomine suo ita
appellatas.
 

 
Cn. Domitius procos. aduersus Allobrogas ad oppidum Vindalium feliciter
pugnauit. Quibus bellum inferendi causa fuit quod Toutomotulum, Salluuiorum
regem, fugientem recepissent et omni ope iuuissent, quodque Aeduorum agros,
sociorum populi R., uastassent.
 

 
C. Gracchus seditioso tribunatu acto cum Auentinum quoque armata
multitudine occupasset, a L. Opimio cos. ex S. C. uocato ad arma populo
pulsus et occisus est, et cum eo Fuluius Flaccus consularis, socius eiusdem
furoris.
 

 
Q. Fabius Maximus cos., Pauli nepos, aduersus Allobrogas et Bituitum,
Aruernorum regem, feliciter pugnauit. Ex Bituiti exercitu occisa milia CXX; ipse cum ad satisfaciendum senatui Romam profectus esset, Albam
cusdodiendus datus est, quia contra pacem uidebatur, ut in Galliam
remitteretur. Decretum quoque est, ut Congonnetiacus, filius eius,
conprehensus Romam mitteretur. Allobroges in deditionem recepti.
 

 
L. Opimius accusatus apud populum a. Q. Decio trib. pl., quod indemnatos
ciues in carcerem coniecisset, absolutus est.
 
	 
		 Livy 
		 The Latin Library 
		 The Classics Page