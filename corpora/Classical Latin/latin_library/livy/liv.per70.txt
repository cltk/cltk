Periocha LXX
		 

		 
		 
	 
	
 

 TITI LIVI AB URBE CONDITA LIBER LXX PERIOCHA
 

 

 
Cum M'. Aquilius de pecuniis repetundis causam diceret, ipse iudices rogare
noluit ; M. Antonius, qui pro eo perorabat, tunicam a pectore eius
discidit, ut honestas cicatrices ostenderet. Indubitate absolutus est.
Cicero eius rei solus auctor.
 

 
T. Didius procos. aduersus Celtiberos feliciter pugnauit.
 

 
Ptolemaeus, Cyrenarum rex, cui cognomen Apionis fuit, mortuus heredem
populum R. reliquit et eius regni ciuitates senatus liberas esse iussit.
Ariobarzanes in regnum Cappadociae a L. Cornelio Sylla reductus est.
Parthorum legati a rege Arsace missi uenerunt ad Syllam ut amicitiam populi
R. peterent.
 

 
P. Rutilius, uir summae innocentiae, quoniam legatus C. Muci procos. a
publicanorum iniuriis Asiam defenderat, inuisus equestri ordini penes quem
iudicia erant, repetundarum damnatus in exilium missus est.
 

 
C. Sentius praetor aduersus Thracas infeliciter pugnauit.
 

 
Senatus, cum impotentiam equestris ordinis in iudiciis exercendis ferre
nollet, omni ui eniti coepit ut ad se iudicia transferret, sustinente
causam eius M. Liuio Druso trib. pleb., qui ut uires sibi adquireret,
perniciosa spe largitionum plebem concitauit.
 

 
Praeterea motus Syriae regnumque continet.
 
	 
		 Livy 
		 The Latin Library 
		 The Classics Page