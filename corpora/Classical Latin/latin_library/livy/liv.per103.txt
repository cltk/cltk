Periocha CIII
		 

		 
		 
	 
	
 

 TITI LIVI AB URBE CONDITA LIBER CIII PERIOCHA
 

 

 
Catilina a C. Antonio procos. cum exercitu caesus est.
 

 
P. Clodius accusatus quod in habitu mulieris in sacrarium, in quo uirum
intrare nefas est, cum intrasset et uxorem Metelli pontificis stuprasset,
absolutus est.
 

 
C. Pontinus praetor Allobrogas qui rebellauerant ad Solonem domuit.
 

 
P. Clodius ad plebem transiit.
 

 
C. Caesar Lusitanos subegit. Eoque consulatus candidato et captante rem p.
inuadere conspiratio inter tres ciuitatis principes facta est, Cn.
Pompeium, M. Crassum, C. Caesarem.
 

 
Leges agrariae a Caesare cos. cum magna contentione inuito senatu et altero
cos. M. Bibulo latae sunt.
 

 
M. Antonius procos. in Thracia parum prospere rem gessit.
 

 
M. Cicero lege a P. Clodio tr. pl. lata quod indemnatos ciues necauisset in
exilium missus est.
 

 
Caesar in prouinciam Galliam profectus Heluetios, uagam gentem, domuit,
quae sedem quaerens per prouinciam Caesaris Narbonensem iter facere
uolebat.
 

 
Praeterea situm Galliarum continet.
 

 
Pompeius de liberis Mithridatis et Tigrane, Tigranis filio, triumphauit
Magnusque a tota contione consalutatus est.
 
	 
		 Livy 
		 The Latin Library 
		 The Classics Page