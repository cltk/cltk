Livy: Periocha LII
		 

		 
		 
	 
	
 

 TITI LIVI AB URBE CONDITA LIBER LII PERIOCHA
 

 

 
Cum Achaeis, qui in auxilio Boeotos et Chalcidenses habebant, Q. Caecilius
Metellus ad Thermopylas bello conflixit. Quibus uictis dux eorum Critolaus
mortem sibi ueneno consciuit. In cuius locum Diaeus, Achaici motus primus
auctor, ab Achaeis dux creatus ad Isthmon a L. Mummio cos. uictus est. Qui
omni Achaia in deditionem accepta Corinthon ex S. C. diruit, quia ibi
legati Romani uiolati erant. Thebae quoque et Chalchis, quae auxilio
fuerant, dirutae. Ipse L. Mummius abstinentissimum uirum egit, nec quicquam
ex his operibus ornamentisque quae praediues Corinthos habuit in domum eius
peruenit.
 

 
Q. Caecilius Metellus de Andrisco triumphauit, P. Cornelius Scipio
Aemilianus de Carthagine et Hasdrubale.
 

 
Viriathus in Hispania, primum ex pastore uenator, ex uenatore latro, mox
iusti quoque exercitus dux factus, totam Lusitaniam occupauit, M. Vetilium
praetorem fuso eius exercitu cepit, post quem C. Plautius praetor nihilo
felicius rem gessit; tantumque terroris is hostis intulit ut aduersus eum
consulari opus esset et duce et exercitu.
 

 
Praeterea motus Syriae et bella inter reges gesta referuntur.
 

 
Alexander, homo ignotus et incertae stirpis, occiso, sicut ante dictum est,
Demetrio rege in Syria regnabat. Hunc Demetrius, Demetri filius, qui a
patre quondam ob incertos belli casus ablegatus Cnidon fuerat, contempta
socordia inertiaque eius, adiuuante Ptolemaeo, Aegypti rege, cuius filiam
Cleopatram in matrimonium acceperat, bello interemit. Ptolemaeus grauiter
in caput uulneratus inter curationem, dum ossa medici terebrare conantur,
expirauit, atque in locum eius frater minor Ptolemaeus qui Cyrenis
regnabat, successit. Demetrius ob crudelitatem quam in suos per tormenta
exercebat, ab Diodoto quodam, uno ex subiectis, qui Alexandri filio bimulo
admodum regnum adserebat, bello superatus Seleuceam confugit.
referuntur.
 

 
L. Mummius de Achaeis triumphauit, signa aerea marmoreaque et tabulas
pictas in triumpho tulit.
 
	 
		 Livy 
		 The Latin Library 
		 The Classics Page