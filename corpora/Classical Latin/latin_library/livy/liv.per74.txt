Periocha LXXIV
		 

		 
		 
	 
	
 

 TITI LIVI AB URBE CONDITA LIBER LXXIV PERIOCHA
 

 

 
Cn. Pompeius Picentes proelio fudit et Asculum obsedit. Propter quam
uictoriam Romae praetextae et alia magistratuum insignia sumpta sunt.
C. Marius cum Marsis dubio euentu pugnauit. Libertini tunc primum militare
coeperunt.
 

 
A. Plotius legatus Vmbros, L. Porcius praetor Etruscos, cum uterque populus
defecisset, proelio uicerunt.
 

 
Nicomedes in Bithyniae, Ariobarzanes in Cappadociae regnum reducti sunt.
 

 
Cn. Pompeius cos. Marsos acie uicit. Cum aere alieno pressa esset ciuitas,
A. Sempronius Asellio praetor, quoniam secundum debitores ius dicebat, ab
his qui faenerabant in foro occisus est.
 

 
Praeterea incursiones Thracum in Macedoniam populationesque continet.
 
	 
		 Livy 
		 The Latin Library 
		 The Classics Page