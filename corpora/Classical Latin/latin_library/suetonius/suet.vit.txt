Suetonius: Life of Vitellius
		 

		 
		 
	 
	
 

 SVETONI TRANQVILII VITA VETELLII
 

 

 
	 1 
	 2 
	 3 
	 4 
	 5 
	 6 
	 7 
	 8 
	 9 
	 10 
	 11 
	 12 
	 13 
	 14 
	 15 
	 16 
	 17 
	 18 
 

 

 
 I.
 Vitelliorum originem alii aliam et quidem diversissimam tradunt, 
partim veterem et nobilem, partim vero novam et obscuram
atque etiam sordidam; quod ego per adulatores obtrectatoresque
imperatoris Vitellii evenisse opinarer, nisi aliquanto prius de
familiae condicione variatum esset. Exstat Q. Elogi ad Quintum
Vitellium Divi Augusti quaestorem libellus, quo continetur,
Vitellios Fauno Aboriginum rege et Vitellia, quae multis locis
pro numine coleretur, ortos toto Latio imperasse; horum residuam
stirpem ex Sabinis transisse Romam atque inter patricios adlectam;
indicia stirpis mansisse diu viam Vitelliam ab Ianiculo ad mare
usque, item coloniam eiusdem nominis, quam gentili copia adversus
Aequiculos tutandam olim depoposcissent; tempore deinde Samnitici
belli praesidio in Apuliam misso quosdam ex Vitellis subsedisse
Nuceriae, eorumque progeniem longo post intervallo repetisse urbem
atque ordinem senatorium.
 

 
 II.
 Contra plures auctorem generis libertinum prodiderunt, Cassius
Severus nec minus alii eundem et sutorem veteramentarium, cuius 
filius sectionibus et cognituris uberius compendium nanctus, ex 
muliere vulgari, Antiochi cuiusdam furnariam exercentis filia, 
equitem R. genuerit. Sed quod discrepat, sit in medio. Ceterum P. 
Vitellius domo Nuceria, sive ille stirpis antiquae sive pudendis 
parentibus atque avis, eques certe R. et rerum Augusti procurator, 
quattuor filios amplissimae dignitatis cognomines ac tantum 
praenominibus distinctos reliquit, Aulum Quintum Publium Lucium. 
Aulus in consulatu obiit, quem cum Domitio Neronis Caesaris patre 
inierat, praelautus alioqui famosusque cenarum magnificentia. 
Quintus caruit ordine, cum auctore Tiberio secerni minus idoneos 
senatores removerique placuisset. Publius, Germanici comes, Cn. 
Pisonem inimicum et interfectorem eius accusavit condemnavitque, 
ac post praeturae honorem inter Seiani conscios arreptus et in 
custodiam fratri datus scalpro librario venas sibi incidit, nec 
tam mortis paenitentia quam suorum obtestatione obligari curarique 
se passus in eadem custodia morbo periit. Lucius ex consulatu 
Syriae praepositus, Artabanum Parthorum regem summis artibus non 
modo ad conloquium suum, sed etiam ad veneranda legionum signa 
pellexit. Mox cum Claudio principe duos insuper ordinarios 
consulatus censuramque gessit. Curam quoque imperii sustinuit, 
absente eo expeditione Britannica; vir innocens et industrius, sed 
amore libertinae perinfamis, cuius etiam salivis melle commixtis, 
ne clam quidem aut raro sed cotidie ac palam, arterias et fauces 
pro remedio fovebat. Idem miri in adulando genii, prius C. 
Caesarem adorare ut deum instituit, cum reversus ex Syria non 
aliter adire ausus esset quam capite velato circumvertensque se, 
deinde procumbens. Claudium uxoribus libertisque addictum ne qua 
non arte demereretur, pro maximo numere a Messalina petit, ut sibi 
pedes praeberet excalciandos; detractumque socculum dextrum inter 
togam tunicasque gestavit assidue, nonnumquam osculabundus. 
Narcissi quoque et Pallantis imagines aureas inter Lares coluit.
Huius et illa vox est: Saepe facias, cum Saeculares ludos edenti
Claudio gratularetur.
 

 
 III.
 Decessit paralysi altero die quam correptus est, duobus
filiis superstitibus, quos ex Sextilia probatissima nec ignobili
femina editos consules vidit, et quidem eodem ambos totoque anno,
cum maiori minor in sex menses successisset. Defunctum senatus
publico funere honoravit, item statuam pro rostris cum hac
inscriptione: PIETATIS IMMOBILIS ERGA PRINCIPEM.
 

 
 IV.
 A. Vitellius L. filius imperator natus est VIII. Kal. Oct.,
vel ut quidam VII. Id. Sept., Druso Caesare Norbano Flacco cons.
Genituram eius praedictam a mathematicis ita parentes
exhorruerunt, ut pater magno opere semper contenderit ne qua ei
provincia vivo se committeretur, mater et missum ad legiones et
appellatum imperatorem pro afficto statim lamentata sit. Pueritiam
primamque adulescentiam Capreis egit inter Tiberiana scorta, et
ipse perpetuo spintriae cognomine notatus existimatusque corporis
gratia initium et causa incrementorum patri fuisse; sequenti
quoque aetate omnibus probris contaminatus, praecipuum in aula
locum tenuit, Gaio per aurigandi, Claudio per aleae studium
familiaris, sed aliquanto Neroni acceptior, cum propter eadem
haec, tum peculiari merito, quod praesidens certamini Neroneo
cupientem inter citharoedos contendere nec quamvis flagitantibus 
cunctis promittere audentem ideoque egressum theatro revocaverat, 
quasi perseverantis populi legatione suspecta, exorandumque 
praebuerat. 
 

 
 V.
 Trium itaque principium indulgentia non solum honoribus verum
et sacerdotiis amplissimis auctus, proconsulatum Africae post haec
curamque operum publicorum administravit et voluntate dispari et
existimatione. In provincia singularem innocentiam praestitit
biennio continuato, cum succedenti fratri legatus substitisset; at
in urbano officio dona atque ornamenta templorum subripuisse et
commutasse quaedam ferebatur, proque auro et argento stagnum et
aurichalcum supposuisse.
 

 
 VI.
 Vxorem habuit Petroniam consularis viri filiam, et ex ea
filium Petroniarum captum altero oculo. Hunc heredem a matre sub
condicione institutum, si de potestate patris exisset, manu emisit
brevique, ut creditum est, interemit, insimulatum insuper
parricidii et quasi paratum ad scelus venenum ex conscientia
hausisset. Duxit mox Galeriam Fundanam praetorio patre ac de hac
quoque liberos utriusque sexus tulit, sed marem titubantia oris
prope mutum et elinguem.
 

 
 VII.
 A Galba in inferiorem Germaniam contra opinionem missus est.
Adiutum putant T. Vinii suffragio, tunc potentissimi et cui iam
pridem per communem factionis Venetae conciliatus esset: nisi quod
Galba prae se tulit, nullos minus metuendos quam qui de solo victu
cogitante, ac posse provincialibus copiis profundam gulam eius
expleri, ut cuivis evidens sit contemptu magis qua gratia electum.
Satis constat exituro viaticum defuisse, tanta egestate rei
familiaris, ut uxore et liberis, quos Romae relinquebat, meritorio
cenaculo abditis, domum in reliquam partem anni ablocaret, utque
ex aure matris detractum unionem pigneraverit ad itineris
impensas. Creditorum quidem praestolantium ac detinentium turbam
et in iis Sinuessanos Formianosque, quorum publica vectigalia
interverterat, non nisi terrore calumniae amovit, cum libertino
cuidam acerbius debitum reposcenti iniuriarum formulam, quasi
calce ab eo percussus, intendisse nec aliter quam extorti
quinquaginta sestertiis remisisset. 

 
Advenientem male animatus erga principem exercitus pronusque ad 
res novas libens ac supinis manibus excepit, velut dono deum 
oblatum, ter consulis filium, aetate integra, facili ac prodigo 
animo. Quam veterem de se persuasionem Vitellius recentibus etiam 
experimentis auxerat, tota via caligatorum quoque militum obvios 
exosculans, perque stabula ac deversoria mulionibus ac viatoribus 
praeter modum comis, ut mane singulos iamne iantassent 
sciscitaretur seque fecisse ructu quoque ostenderet. 
 

 
 VIII.
 Castra vero ingressus nihil cuiquam poscenti negavit atque
etiam ultro ignominiosis notas, reis sordes, damnatis supplicia
dempsit. Quare vixdum mense transacto, neque die neque temporis
ratione habita, ac viam vespere, subito a militibus e cubiculo
raptus, ita ut erat, in veste domestica, imperator est
consalutatus circumlatusque per celeberrimos vicos, strictum Divi
Iuli gladium tenens, detractum delubro Martis atque in prima
gratulatione porrectum sibi a quodam; nec ante in praetorium
rediit quam flagrante triclinio ex conceptu camini, cum quidem
consternatis et quasi omine adverso anxiis omnibus, "Bono," inquit,
"animo estote! nobis adluxit," nullo sermone alio apud milites usus.
Consentiente deinde etiam superioris provinciae exercitu, qui
prius a Galba ad senatum defecerat, cognomen Germanici delatum ab
universis cupide recepit, Augusti distulit, Caesaris in perpetuum
recusavit.
 

 
 IX.
 Ac subinde caede Galbae adnuntiata, compositis Germanicis
rebus, partitus est copias, quas adversus Othonem praemitteret,
quasque ipse perduceret. Praemisso agmine laetum evenit auspicium,
siquidem a parte dextra repente aquila advolavit, lustratisque
signis ingressos viam sensim antecessit. At contra ipso movente,
statuae equestres, cum plurifariam ei ponerentur, fractis repente
cruribus pariter corruerunt, ac laurea, quam religiosissime
circumdederat, in profluentem excidit; mox Viennae pro tribunali
iura reddenti gallinaceus supra umerum ac deinde in capite
astitit. Quibus ostentis par respondit exitus; nam confirmatum per
legatos suo imperium per se retinere non potuit.
 

 
 X.
 De Betriacensi victoria et Othonis exitu, cum adhuc in Gallia
esset, audiit, nihilque cunctatus, quidquid praetorianarum
cohortium fuit, ut pessimi exempli, uno exauctoravit edicto iussas
tribunis tradere arma. Centum autem atque viginti, quorum libellos
Othoni datos intervenerat exposcentium praemium ob editam in caede
Galbae operam, conquiri et supplicio adfici imperavit, egregie
prorsus atque magnifice et ut summi principis spem ostenderet,
nisi cetera magis ex natura et priore vita sua quam ex imperii
maiestate gessisset. Namque itinere inchoato, per medias civitates
ritu triumphantium vectus est, perque flumina delicatissimis
navigiis et variarum genere redimit, inter profusissimos
obsoniorum apparatus, nulla familiae aut militis disciplina,
rapinas ac petulantiam omnium in iocum vertens; qui non contenti
epulo ubique publice praebito, quoscumque libuisset in libertatem
asserebant, verbera et plagas, saepe vulnera, nonnumquam necem
repraesentantes adversantibus. Vtque campos, in quibus pugnatum
est, adiit, abhorrentis quosdam cadaverum tabem detestabili voce
confirmare ausus est, optime olere occisum hostem et melius civem.
Nec eo setius ad leniendam gravitatem odoris plurimum meri
propalam hausit passimque divisit. Pari vanitate atque insolentia
lapidem memoriae Othonis inscriptum intuens, dignum eo Mausoleo
ait, pugionemque, quo is se occiderat, in Agrippinensem coloniam
misit Marti dedicandum. In Appennini quidem iugis etiam pervigilium egit.
 

 
 XI.
 Vrbem denique ad classicum introiit paludatus ferroque
succinctum, inter signa atque vexilla, sagulatis comitibus, ac
detectis commilitonum armis.
Magis deinde omni divino humanoque iure neglecto, Alliensi die 
pontificatum maximum cepit, comitia in decem annos ordinavit seque 
perpetuum consulem. Et ne cui dubium foret, quod exemplar regendae 
rei p. eligeret, medio Mario campo adhibita publicorum sacerdotum 
frequentia inferias Neroni dedit ac sollemni convivio citharoedum 
placentem palam admonuit, ut aliquid et de dominico diceret, 
inchoantique Neroniana cantica primus exultans etiam plausit. 
 

 
 XII.
 Talibus principiis, magnam imperii partem non nisi consilio
et arbitrio vilissimi cuiusque histrionum et aurigarum
administravit, et maxime Asiatici liberti. Hunc adulescentulum
mutua libidinem constupratum, mox taedio profugum cum Puteolis
poscam vendentem reprehendisset, coiecit in compedes statimque
solvit et rursus in deliciis habuit; iterum deinde ob nimiam
contumaciam et furacitatem gravatus circumforano lanistae vendidit
dilatumque ad finem numeris repente subripuit, et provincia demum
accepta manumisit, ac primo imperii die aureis donavit anulis
super cenam, cum mane, rogantibus pro eo cunctis, detestatus esset
severissime talem equestris ordinis maculam.
 

 
 XIII.
 Sed vel praecipue luxuriae saevitiaque deditus, epulas
trifariam semper, interdum quadrifariam dispertiebat, in
ientacula et prandia et cenas comissationesque, facile omnibus
sufficiens vomitandi consuetudine. Indicebat autem aliud alii
eadem die, nec cuiquam minus singuli apparatus quadringenis milibus
nummum constituerunt. Famosissima super cetera fuit cena data ei
adventicia a fratre, in qua duo milia lectissimorum piscium,
septem avium apposita traduntur. Hanc quoque exsuperavit ipse
dedicatione patinae, quam ob immensam magnitudinem clipeum
Minervae polioychoy dictitabat. In hac scarorum iocinera,
phasianorum et pavorum cerebella, linguas phoenicopterum,
murenarum lactes a Parthia usque fretoque Hispanico per navarchos
ac triremes petitarum, commiscuit. Vt autem homo non profundae 
modo sed intempestivae quoque ac sordidae gulae, ne in sacrificio 
quidem umquam aut itinere ullo temperavit, quin inter altaria 
ibidem statim viscus et farra paene rapta e foco manderet, 
circaque viarum popinas fumantia obsonia, vel pridiana atque 
semesa. 
 

 
 XIV.
 Pronus vero ad cuiuscumque et quacumque de causa necem atque
supplicium, nobiles viros, condiscipulos et aequales suos, omnibus
blanditiis tantum non ad societatem imperii adlicefactos vario
genere fraudis occidit; etiam unum veneno manu sua porrecto in
aquae frigidae potione, quam is adfectus febre poposcerat. Tum
faeneratorum et stipulatorum publicanorumque, qui umquam se aut
Romae debitum aut in via portorium flagitassent, vix ulli
pepercit; ex quibus quendam in ipsa salutatione supplicio
traditum statimque revocatum, cunctis clementiam laudantibus,
coram interfici iussit, velle se dicens pascere oculos; alterius
poenae duos filios adiecit deprecari pro patre conatos. Sed et
equitem R. proclamantem, cum raperetur ad poenam: Heres meus es,
exhibere testamenti tabulas coegit, utque legit coheredem sibi
libertum eius ascriptum, iugulari cum liberto imperavit. Quosdam
et de plebe ob id ipsum, quod Venetae factioni clare male
dixerant, interemit, contemptu sui et nova spe id ausos opinatus.
Nullis tamen infensior quam vernaculis et mathematicis, ut quisque
deferretur, inauditum capite puniebat exacerbatus, quod post
edictum suum, quo iubebat intra Kal. Oct. urbe Italiaque
mathematici excederent, statim libellus propositus est, et
Chaldaeos edicere, bonum factum, ne Vitellius Germanicus intra
eundem Kalendarum diem usquam esset. Suspectus et in morte matris
fuit, quasi aegrae praeberi cibum prohibuisset, vaticinante Chatta
muliere, cui velut oraculo adquiescebat, ita demum firmiter ac
diutissime imperaturum, si superstes parenti extitisset. Alii
tradunt ipsam taedio praesentium et imminentium metu venenum a
filio impetrasse, haud sane difficulter.
 

 
 XV.
 Octavo imperii mense desciverunt ab eo exercitus Moesiarum
atque Pannoniae, item ex transmarinis Iudaicus et Syriaticus, ac
pars in absentis, pars in praesentis Vespasiani verba iurarunt. Ad
retinendum ergo ceterorum hominum studium ac favorem, nihil non
publice privatimque nullo adhibito modo largitus est. Delectum
quoque ea condicione in urbe egit, ut voluntatis non modo
missionem post victoriam, sed etiam veteranorum iustaque militiae
commoda polliceretur. Vrgenti deinde terra marique hosti hinc
fratrem cum classe ac tironibus et gladiatorum manu opposuit, hinc
Betriacenses copias et duces; atque ubique aut superatus aut
proditus, salutem sibi et milites sestertium a Flavio Sabino
Vespasiani fratre pepigit; statimque pro gradibus Palati apud
frequentes milites, cedere se imperio quod invitus recepisset
professus, cunctis reclamantibus rem distulit ac nocte interposita
primo diluculo sordidatus descendit ad rostra multisque cum
lacrimis eadem illa, verum e libello testatus est. Rursus
interpellante milite ac populo et ne deficeret hortante omnesque
operam suam certatim pollicente, animum resumpsit Sabinumque et
reliquos Flavianos nihil iam metuentis vi subita in Capitolium
compulit, succensoque templo Iovis Optimi Maximi oppressit, cum et
proelium et incendium e Tiberiana prospiceret domo inter epulas.
Non multo post paenitens facti et in alios culpam conferens,
vocata contione iuravit coegitque iurare et ceteros, nihil sibi
antiquius quiete publica fore. Tunc solutum a latere pugionem
consuli primum, deinde illo recusante magistratibus ac mox
senatoribus singulis porrigens, nullo recipiente, quasi in aede
Concordiae positurus abscessit. Sed quibusdam adclamantibus ipsum
esse Concordiam, rediit nec solum retinere se ferrum affirmavit,
verum etiam Concordiae recipere cognomen; suasitque senatui, ut
legatos cum virginibus Vestalibus mitterent pacem aut certe tempus
ad consultandum petituros.
 

 
 XVI.
 Postridie responsa opperienti nuntiatum est per exploratorem
hostes appropinquare. Continuo igitur abstrusus gestatoria sella,
duobus solis comitibus, pistore et coco, Aventinum et paternam
domum clam petit, ut inde in Campaniam fugeret; mox levi rumore et
incerto, tamquam pax impetrata esset, referri se in Palatium
passus est. Vbi cum deserta omnia repperisset, dilabentibus et qui
simul erant, zona se aureorum plena circumdedit confugitque in
cellulam ianitoris, religato pro foribus cane lectoque et culcita 
obiectis. 
 

 
 XVII.
 Irruperant iam agminis antecessores ac nemine obvio
rimabantur, ut fit, singula. Ab is extractus e latebra,
sciscitantes quis esset (nam ignorabatur) et ubi esset Vitellium
sciret, mendacio elusit; deinde agnitus rogare non destitit, quasi
quaedam de salute Vespasiani dicturus, ut custodiretur interim vel
in carcere, donec religatis post terga manibus, iniecto cervicibus
laqueo, veste discissa seminudus in forum tractus est inter magna
rerum verborumque ludibria per totum viae Sacrae spatium, reducto
coma capite, ceu noxii solent, atque etiam mento mucrone gladii
subrecto, ut visendam praeberet faciem neve summitteret; quibusdam
stercore et caeno incessentibus, aliis incendiarium et patinarium
vociferantibus, parte vulgi etiam corporis vitia exprobrante; erat
enim in eo enormis proceritas, facies rubida plerumque ex
vinulentia, venter obesus, alterum ferum subdebile impulsu olim
quadrigae, cum auriganti Gaio ministratore exhiberet. Tandem apud
Gemonias minutissimis ictibus excarnificatus atque confectus et
inde unco tractus in Tiberim.
 

 
 XVIII.
 Periit cum fratre et filio anno vitae septimo
quinquagesimo; nec fefellit coniectura eorum qui augurio, quod
factum ei Viennae ostendimus, non aliud portendi praedixerant,
quam venturum in alicuius Gallicani hominis potestatem; siquidem
ab Antonio Primo adversarum partium duce oppressus est, cum
Tolosae nato cognomen in pueritia Becco fuerat; id valet
gallinacei rostrum.
 

 

 
 
 
	 Suetonius 
	 The Latin Library 
	 The Classics Page