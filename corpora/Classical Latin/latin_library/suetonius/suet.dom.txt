Suetonius: Domitian
		 

		 
		 
	 
	
 

 SVETONI TRANQVILII VITA DOMITIANI
 

 

 
	 1 
	 2 
	 3 
	 4 
	 5 
	 6 
	 7 
	 8 
	 9 
	 10 
	 11 
	 12 
	 13 
	 14 
	 15 
	 16 
	 17 
	 18 
	 19 
	 20 
	 21 
	 22 
	 23 
 

 

 
 I.
 Domitianus natus est VIIII. Kal. Novemb. patre consule 
designato inituroque mense insequenti honorem, regione urbis sexta ad 
Malum Punicum, domo quam postea in templum gentis Flaviae convertit. 
Pubertatis ac primae adulescentiae tempus tanta inopia tantaque 
infamia gessisse fertur, ut nullum argenteum vas in usu haberet; 
satique constat Clodium Pollionem praetorium virum, in quem est 
poema Neronis quod inscribitur Luscio, chirographum eius 
conversasse et nonnumquam protulisse noctem sibi pollicentis; nec 
defuerunt qui affirmarent, corruptum Domitianum et a Nerva 
successore mox suo. Bello Vitelliano confugit in Capitolium cum
patruo Sabino ac parte praesentium copiarum, sed irrumpentibus 
adversariis et ardente templo apud aedituum clam pernoctavit, ac 
mane Isiaci celatus habitu interque sacrificulos variae 
superstitionis, cum se trans Tiberim ad condiscipuli sui matrem 
comite uno contulisset, ita latuit, ut scrutantibus qui vestigia 
subsecuti erant, deprehendi non potuerit. Post victoriam demum
progressus et Caesar consalutatus, honorem praeturae urbanae 
consulari potestate suscepit titulo tenus (nam iuris dictionem ad 
collegam proximum transtulit); ceterum omnem vim dominationis tam 
licenter exercuit, ut iam tum qualis esset ostenderet. Ne exsequar
singula, contrectatis multorum uxoribus, Domitiam Longinam Aelio 
Lamiae nuptam etiam in matrimonium abduxit, atque uno die super 
XX. officia urbana aut peregrina distribuit, mirari se Vespasiano 
dictitante, quod successorem non et sibi mitteret. 
 

 

 II.
 Expeditionem quoque in Galliam Germaniasque neque necessariam
et dissuadentibus paternis amicis inchoavit, tantum ut fratri se
et opibus et dignatione adaequaret. 

 

Ob haec correptum, quo magis et aetatis et condicionis 
admoneretur, habitabat cum patre una, sellamque eius ac fratris, 
quotiens prodirent, lectica sequebatur ac triumphum utriusque 
Iudaicum equo albo comitatus est. In sex consulatibus non nisi
unum ordinarium gessit, eumque cedente ac suffragante fratre. 
Simulavit et ipse mire modestiam, in primisque poeticae studium, 
tam insuentum antea sibi quam postea spretum et abiectum,
recitavitque etiam publice. Nec tamen eo setius, cum Vologaesus 
Parthorum rex auxilia adversus Alanos ducemque alterum ex 
Vespasiani liberis depoposcisset, omni ope contendit ut ipse 
potissimus mitteretur; et quia discussa res est, alios Orientes 
reges ut idem postularent donis ac pollicitationibus sollicitare temptavit.
Patre defuncto, diu cunctatus an duplum donativum militi offerret, 
numquam iactare dubitavit relictum se participem imperii, sed 
fraudem testamento adhibitam; neque cessavit ex eo insidias 
struere fratri clam palamque, quoad correptum gravi valitudine, 
prius quam plane efflaret animam, pro mortuo deseri iussit; 
defunctumque nullo praeterquam consecrationis honore dignatus,
saepe etiam carpsit obliquis orationibus et edictis.
 

 

 III.
 Inter initia principatus cotidie secretum sibi horarum
sumere solebat, nec quicquam amplius quam muscas captare ac stilo 
praeacuto configere; ut cuidam interroganti, essetne quis intus 
cum Caesare, non absurde responsum sit a Vibio Crispo, ne muscam
quidem. Deinde uxorem Domitiam, ex qua in secundo suo consulatus 
filium tulerat duxit, alteroque anno consalutavit Augustam; 
eandem, Paridis histrionis amore deperditam, repudiavit, intraque 
breve tempus impatiens discidii, quasi efflagitante populo, reduxit.
Circa administrationem autem imperii aliquamdiu se varium 
praestitit, mixtura quoque aequabili vitiorum atque virtutum; 
donec virtutes quoque in vitia deflexit: quantum coniectare licet,
super ingenii naturam inopia rapax, metu saevus.
 

 

 IV.
 Spectacula assidue magnifica et sumptuosa edidit non in
amphitheatro modo, verum et in circo; ubi praeter sollemnes 
bigarum quadrigarumque cursus proelium etiam duplex, equestre ac 
pedestre, commisit; at in amphitheatro navale quoque. Nam 
venationes gladiatoresque et noctibus ad lychnuchos; nec virorum 
modo pugnas, sed et feminarum. Praeterea quaestoriis muneribus, 
quae olim omissa revocaverat, ita semper interfuit, ut populo 
potestatem faceret bina paria e suo ludo postulandi, eaque 
novissima aulico apparatu induceret. Ac per omne gladiatorum 
spectaculum ante pedes ei stabat puerulus coccinatus parvo 
portentosoque capite, cum quo plurimum fabulabatur, nonnumquam 
serio. Auditus est certe, dum ex eo quaerit, ecquid sciret, cur 
sibi virum esset ordinatione proxima Aegypto praeficere Maecium 
Rufum. Edidit navales pugnas paene iustarum classium, effosso et
circumstructo iuxta Tiberim lacu, atque inter maximos imbres
perspectavit. 

 

Fecit et ludos Saeculares, computata ratione temporum at annum non 
quo Claudius proxime, sed quo olim Augustus ediderat; in iis 
circensium die, quo facilius centum missus peragerentur, singulos 
a septenis spatiis ad quina corripuit. 

 

Instituit et quinquennale certamen Capitolino Iovi triplex, 
musicum, equestre, gymnicum, et aliquanto plurium quam nunc est 
coronatorum. Certabant enim et prosa oratione Graece Latineque, ac 
praeter citharoedos chorocitharistae quoque et psilocitharistae; 
in stadio vero cursu etiam virgines. Certamini praesedit 
crepidatus purpureaque amictus toga Graecanica capite gestans 
coronam auream cum effigie Iovis ac Iunonis Minervaeque; 
adsidentibus Diali sacerdote et collegio Flavialium pari habitu,
nisi quod illorum coronis inerat et ipsius imago. Celebrabat et in 
Albano quotannis Quinquatria Minervae, cui collegium instituerat, 
ex quo sorte ducti magisterio fungerentur ederentque eximias 
venationes et scaenicos ludos, superque oratorum ac poetarum certamina.
Congiarium populo nummorum trecentorum ter dedit, atque inter 
spectacula muneris largissimum epulum. Septimontiali sacro quidem, 
senatui equitique 
panariis, plebei sportellis cum obsonio distributis, initium 
vescendi primus fecit; dieque proximo omne genus rerum missilia 
sparsit, et quia pars maior intra popularia decidebat, 
quinquagenas tesseras in singulos cuneos equestris ac senatorii 
ordinis pronuntiavit.
 

 

 V.
 Plurima et amplissima opera incendio absumpta restituit, in
quis et Capitolium, quod rursus arserat; sed omnia sub titulo
tantum suo ac sine ulla pristini auctoris memoria. Novam autem
excitavit aedem in Capitolio Custodi Iovi, et forum quod nunc
Nervae vocatur, item Flaviae templum gentis et stadium et Odeum et
naumachiam, e cuius postea lapide maximus circus, deustis utrimque
lateribus, exstructus est.
 

 

 VI.
 Expeditiones partim sponte suscepit, partim necessario: sponte
in Chattos, necessario unam in Sarmatas, legione cum legato simul
caesa, in Dacos duas, primam Oppio Sabino consulari oppresso, 
secundam Cornelio Fusco, praefecto cohortium praetorianarum, cui 
belli summam commiserat. De Chattis Dacisque post varia proelia
duplicem triumphum egit. De Sarmatis lauream modo Capitolino Iovi rettulit.
Bellum civile motum a L. Antonio, superioris Germaniae praeside, 
confecit absens felicitate mira, cum ipsa dimicationis hora 
resolutus repente Rhenum transituras ad Antonium copias barbarorum 
inhibuisset. De qua victoria praesagiis prius quam nuntiis 
comperit, siquidem ipso quo dimicatum erat die statuam eius Romae 
insignis aquila circumplexa pinnis clangores laetissimos edidit; 
pauloque post accisum Antonium adeo vulgatum est, ut caput quoque 
adportatum eius vidisse se plerique contenderet.
 

 

 VII.
 Multa etiam in communi rerum usu novavit: sportulas publicas
sustulit, revocata rectarum cenarum consuetudine; duas circensibus
gregum factiones aurati purpuereique panni ad quattuor pristinas
addidit; interdixit histrionibus scaenam, intra domum quidem
exercendi artem iure concesso; castrari mares vetuit; spadonum,
qui residui apud mangones erant, pretia moderatus est. Ad summam
quondam ubertatem vini, frumenti vero inopiam, existimans nimio
vinearum studio neglegi arva, edixit, ne quis in Italia
novellaret, utque in provinciis vineta succiderentur, relicta ubi
plurimum dimidia parte; nec exsequi rem perseveravit. Quaedam ex
maximis officiis inter libertinos equitesque R. communicavit.
Geminari legionum castra prohibuit, nec plus quam mille nummos a
quoquam ad signa deponi; quod L. Antonium apud duarum legionum
hiberna res novas moliens fiduciam cepisse etiam ex depositorum
summa videbatur. Addidit et quartum stipendium militi, aureos ternos.
 

 

 VIII.
 Ius diligenter et industrie dixit, plerumque et in foro pro
tribunali extra ordinem; ambitiosas centumvirorum sententias
rescidit; reciperatores, ne se perfusoriis assertionibus
accommodarent, identidem admonuit; nummarios iudices cum suo
quemque consilio notavit. Auctor et tr. pl. fuit aedilem sordium
repetundarum accusandi iudicesque in eu a senatu petendi.
Magistratibus quoque urbicis provinciarumque praesidibus
coercendis tantum curae adhibuit, ut neque modestiores umquam
neque iustiore extiterint; e quibus plerosque post illum reos
omnium criminum vidimus. Suscepta correctione morum, licentiam
theatralem promiscue in equitem spectandi inhibuit; scripta famosa
vulgoque edita, quibus primores viri ac feminae notabantur,
abolevit, non sine auctorum ignominia; quaestorium virum, quod
gesticulandi saltandique studio teneretur, movit senatu: probrosis
feminis lecticae usum ademit iusque capiendi legata
hereditatesque; equitem R. ob reductam in matrimonium uxorem, cui
dimissae adulterii crimen intenderat, erasit iudicum albo; quosdam
ex utroque ordine lege Scantinia condemnavit; incesta Vestalium
virginum, a patre quoque suo et fratre neglecta, varie ac severe
coercuit, priora capitali supplicio, posteriora more veteri. 

 

Nam cum Oculatis sororibus, item Varronillae liberum mortis 
permisisset arbitrium corruptoresque earum relegasset, mox 
Corneliam maximam virginem, absolutam olim, dein longo intervallo 
repetitam atque convictam defodi imperavit, stupratoresque virgis 
in comitio ad necem caedi, excepto praetorio viro; cui, dubia 
etiam tum causa et incertis quaestionibus atque tormentis de semet 
professo, exilium indulsit. Ac ne qua religio deum impune 
contaminaretur, monimentum, quod libertus eius e lapidibus templo 
Capitolini Iovis destinatis filio exstruxerat, diruit per milites,
ossaque et reliquias quae inerant mari mersit.
 

 

 IX.
 Inter initia usque adeo ab omni caede abhorrebat, ut absente
adhuc patre recordatus Virgilii versum: 
Impia quam caesis gens est epulata iuvencis. 

 

edicere destinarit, ne boves immolarentur. Cupiditatis quoque 
atque avaritiae vix suspicionem ullam aut privatus umquam aut 
princeps aliquamdiu dedit, immo e diverso magna saepe non 
abstinentiae modo sed etiam liberalitatis experimenta. Omnis circa 
se largissime prosecutus, nihil prius aut acrius monuit quam ne 
quid sordide faceret. Relictas sibi hereditates ab iis, quibus 
liberi erant, non recepit. Legatum etiam ex testamento Rusci 
Caepionis, qui caverat ut quotannis ingredientibus curiam
senatoribus certam summam viritim praestate heres suus, irritum 
fecit. Reos, qui ante quinquennium proximum apud aerarium 
pependissent, universos discrimine liberavit, nec repeti nisi 
intra annum eaque condicione permisit, ut accusatori qui causam
non teneret exilium poena esset. Scribas quaestorios negotiantes, 
ex consuetudine sed contra Clodiam legem, venia in praeteritum 
donavit. Subsiciva, quae divisis per veteranos agris carptim 
superfuerunt, veteribus possessoribus ut usu capta concessit. 
Fiscales calumnias magna calumniantium poena repressit, 
ferebaturque vox eius: "princeps qui delatores non castigat, irritat."
 

 

 X.
 Sed neque in clementiae neque in abstinentiae tenore
permansit, et tamen aliquanto celerius ad saevitiam descivit quam
ad cupiditatem. Discipulum Paridis pantomimi impuberem adhuc et
cum maxime aegrum, quod arte formaque non absimilis magistro
videbatur, occidit; item Hermogenem Tarsensem propter quasdam in
historia figuras, librariis etiam, qui eam descripserat, cruci
fixis. Patrem familias, quod Thraecem myrmilloni parem, munerario
imparem dixerat, detractum e spectaculis in harenam, canibus
obiecit, cum hoc titulo: Impie locutus parmularius. 

 

Complures senatores, in iis aliquot consulares, interemit; ex 
quibus Civicam Cerealem in ipso Asiae proconsulatu, Salvidienum
Orfitum, Acilium Glabrionem in exilio, quasi molitores rerum 
novarum; ceteros levissima quemque de causa; Aelium Lamiam ob 
suspiciosos quidem, verum et veteres et innoxios iocos, quod post 
abductam uxorem laudanti vocem suam "eutacto" dixerat, quodque Tito
hortanti se de alterum matrimonium responderat: Me kai sy gamesai 
theleis; Salvium Cocceianum, quod Othonis imperatoris patrui sui 
diem natalem celebraverat; Mettium Pompusianum, quod habere
imperatoriam genesim vulgo ferebatur, et quod depictum orbem
terrae in membrana contionesque regum ac ducum ex Tito Livio 
circumferret, quodque servis nomina Magonis et Hannibalis 
indidisset; Sallustium Lucullum Britanniae legatum, quod lanceas 
novae formae appellari Luculleas passus esset; Iunium Rusticum,
quod Paeti Thraseae et Helvidii Prisci laudes edidisset 
appellassetque eos sanctissimos viros; cuius criminis occasione 
philosophos omnis urbe Italiaque summovit. Occidit et Helvidium
filium, quasi scaenico exodio sub persona Paridis et Oenones 
divortium suum cum uxore taxasset; Flavium Sabinum alterum e
patruelibus, quod eum comitiorum consularium die destinatum 
perperam praeco non consulem ad populum, sed imperatorem pronuntiasset.
Verum aliquando post civilis belli victoriam saevior, plerosque 
paris adversae, dum etiam latentes conscios investigat, novo 
questionis genere distortis, immisso per obscaena igne; nonnullis 
et manus amputavit. Satisque constat, duos dolos e notioribus 
venia donatos, tribunum laticlavium et centurionem, qui se, quo 
facilius expertes culpae ostenderet, impudicos probaverant et ob id
neque apud ducem neque apud milites ullius momenti esse potuisse.
 

 

 XI.
 Erat autem non solum magnae, sed etiam callidae inopinataeque
saevitiae. Auctorem summarum pridie quam cruci figeret in
cubiculum vocavit, assidere in toro iuxta coegit, securum
hilaremque dimisit, partibus etiam de cena dignatus est. Arrecinum
Clementem consularem, unum e familiaribus et emissariis suis,
capitis condemnaturus, in eadem vel etiam maiore gratia
habuit, quoad novissime simul gestanti, conspecto delatore eius,
"Vis, inquit, nequissimum servum cras audiamus?" 

 

Et quo contemptius abuteretur patentia hominum, numquam tristiorem 
sententiam sine praefatione clementiae pronuntiavit, ut non aliud 
iam certius atrocis exitus signum esset quam principii lenitas. 
Quosdam maiestatis reos in curiam induxerat, et cum praedixisset, 
experturum se illa die quam carus senatui esset, facile perfecerat 
ut etiam more maiorum puniendi condemnarentur; deinde atrocitate 
poenae conterritus, ad leniendam invidiam, intercessit his verbis 
(neque enim ab re fuit ipsa cognoscere): "Permittite, patres
conscripti, a pietate vestra impetrari, quod scio me difficulter
impetraturum, ut damnatis liberum mortis arbitrium indulgentis;
nam et parcetis oculis vestris et intellegent me omnes senatui interfuisse."
 

 

 XII.
 Exhaustus operum ac munerum impensis stipendioque, quod
adiecerat, temptavit quidem ad relevandos castrenses sumptus,
numerum militum deminuere; sed cum et obnoxium se barbaris per hoc
animadverteret neque eo setius in explicandis oneribus haereret,
nihil pensi habuit quin praedaretur omni modo. Bona vivorum ac
mortuorum usquequaque quolibet et accusatore et crimine
corripiebantur. Satis erat obici qualecumque factum dictumve
adversus maiestatem principis. Confiscabantur alienissimae
hereditates vel uno existente, qui diceret audisse se ex defuncto,
cum viveret, heredem sibi Caesarem esse. Praeter ceteros Iudaicus
fiscus acerbissime actus est; ad quem deferebantur, qui vel
improfessi Iudaicam viverent vitam, vel dissimulata origine
imposita genti tributa non pependissent. Interfuisse me
adulescentulum memini, cum a procuratore frequentissimoque
consilio inspiceretur nonagenarius senex an circumsectus esset.
Ab iuventa minime civilis animi, confidens etiam, et cum verbis 
tum rebus immodicum, Caenidi patris concubinae, ex Histria 
reversae osculumque ut assuerat offerenti, manum praebuit; generum 
fratris indigne ferens albatos et ipsum ministros habere, 
proclamavit: 

 

 ouk agathon polykoiranie. 
 

 

 XIII.
 Principatum vero adeptus, neque in senatu iactare dubitavit,
et patri se et fratri imperium dedisse, illo sibi reddidisse;
neque in reducenda post divortium uxore edicere revocatam eam in
pulvinar suum. Adclamari etiam in amphitheatro epuli die
libenter audiit: Domino et dominae feliciter! Sed et Capitolino
certamine cunctos ingenti consensus precantes, ut Palfurium Suram
restitueret, pulsum olim senatu ac tunc de oratoribus coronatum,
nullo responso dignatus, tacere tantum modo iussit voce praeconis.
Pari arrogantia, cum procuratorum suorum nomine formalem
dictaret epistulam, sic coepit: "Dominus et deus noster hoc fieri
iubet." Vnde institutum posthac, ut ne scripto quidem ac sermone
cuiusquam appellaretur aliter. Status sibi in Capitolino non nisi
aureas et argenteas poni permisit ac ponderi certi. Ianos arcusque
cum quadrigis et insignibus triumphorum per regiones urbis tantos
ac tot exstruxit, ut cuidam Graece inscriptum sit: arkei. 

 

Consulatus septemdecim cepit, quot ante eum nemo; ex quibus septem 
medios continuavit, omnes autem paene titulo tenus gessit, nec 
quemquam ultra Kal. Mai., plerosque ad Idus usque Ianuarias. Post 
autem duos triumphos Germanici cognomine assumpto Septembrem 
mensem et Octobrem ex appellationibus suis Germanico Domitianumque 
transnominavit, quod altero suscepisset imperium, altero natus 
esset. 
 

 

 XIV.
 Per haec terribilis cunctis et invisus, tandem oppressus est
amicorum libertorumque intimorum conspiratione, simul et uxoris.
Annum diemque ultimum vitae iam pridem suspectum habebat, horam
etiam, nec non et genus mortis. Adulescentulo Chaldaei cuncta
praedixerant; pater quoque super cenam quondam fungis abstinentem
palam irriserat ut ignarum sortis suae, quod non ferrum potius
timeret. Quare pavidus semper atque anxius, minimis etiam
suspicionibus praeter modum commovebatur; ut edicti de excidendis
vineis propositi gratiam faceret, non alia magis re compulsus
creditur, quam quod sparsi libelli cum his versibus erant: 
Kan me phages epi rhizan, homos eti karpophoreso 
Hosson epispeisai soi, trage, thyomenoi. 

 

Eadem formidine oblatum a senatum novum et excogitatum honorem, 
quamquam omnium talium appetentissimus, recusavit, quo decretum 
erat ut, quotiens gereret consulatum, equites R. quibus sors 
obtigisset, trabeati et cum hastis militaribus praecederent eum 
inter lictores apparitoresque. 

 

Tempore vero suspecti periculi appropinquante sollicitior in dies 
porticuum, in quibus spatiari consuerat, parietes phengite lapide 
distinxit, e cuius splendore per imagines quidquid a tergo fieret 
provideret. Nec nisi secreto atque solus plerasque custodias, 
receptis quidem in manum catenis, audiebat. Vtque domesticis 
persuaderet, ne bono quidem exemplo audendam esse patroni necem, 
Epaphroditum a libellis capitali poena condemnavit, quod post
destitutionem Nero in adipiscenda morte manu eius adiutus 
existimabatur. 
 

 

 XV.
 Denique Flavium Clementem patruelem suum, contemptissimae
inertiae, cuius filios etiam tum parvulos successores palam
destinaverat abolitoque priore nomine alterum Vespasianum appellari
iusserat, alterum Domitianum, repente ex tenuissima suspicione
tantum non in ipso eius consulatu interemit. Quo maxime facto
maturavit sibi exitium. 

 

Continuis octo mensibus tot fulgura facta nuntiataque sunt, ut 
exclamaverit: "Feriat iam, quem volet." Tactum de caelo Capitolium
templumque Flaviae gentis, item domus Palatina et cubiculum
ipsius, atque etiam e basi statuae triumphalis titulus excussus vi
procellae in monimentum proximum decidit. Arbor, quae privato 
adhuc Vespasiano eversa surrexerat, tunc rursus repente corruit. 
Praenestina Fortuna, toto imperii spatio annum novum commendanti 
laetam eandemque semper sortem dare assueta, extremo tristissimam 
reddidit nec sine sanguinis mentione. 

 

Minervam, quam superstitiose colebat, somniavit excedere sacrario *****
negantemque ultra se tueri eum posse, quod exarmata esset a Iove.
Nulla tamen re perinde commotus est, quam responso casuque
Ascletarionis mathematici. Hunc delatum nec infitiantem, iactasse
se quae providisset ex arte, sciscitatus est, quis ipsum maneret
exitus; et affirmantem fore ut brevi laceraretur a canibus,
interfici quidem sine mora, sed ad coarguendam temeritatem artis
sepeliri quoque accuratissime imperavit. Quod cum fieret, evenit
ut, repentina tempestate deiecto funere, semiustum cadaver
discerperent canes, idque ei cenanti a mimo Latino, qui 
praeteriens forte animadverterat, inter ceteras diei fabulas 
referretur. 
 

 

 XVI.
 Pridie quam periret, cum oblatos tubures servari iussisset
crastinum, adiecit: "Si modo uti licuerit," et conversus ad proximos
affirmavit, fore ut sequenti die luna se in aquario cruentaret
factumque aliquod existeret, de quo loquerentur homines per
terrarum orbem. At circa mediam noctem ita est exterritus ut et
strato prosiliret. Dehinc mane haruspicem ex Germania missum, qui
consultus de fulgure mutationem rerum praedixerat, audiit
condemnavitque. Ac dum exulceratam in fronte verrucam vehementius
scalpit, profluente sanguine, "Vtinam," inquit, "hactenus." Tunc horas
requirenti pro quinta, quam metuebat, sexta ex industria nuntiata
est. His velut transacto iam periculo laetum festinantemque ad
corporis curam Parthenius cubiculo praepositus convertit, nuntians
esse qui magnum nescio quid afferret, nec differendum. Itaque
summotis omnibus, in cubiculum se recepit atque ibi occisus est.
 

 

 XVII.
 De insidiarum caedisque genere haec fere divulgata sunt.
Cunctantibus conspiratis, quanto et quo modo, id est lavantemne 
an cenantem, adgrederentur, Stephanus, Domitillae procurator, et
tunc interceptarum pecuniarum reus, consilium operamque optulit. 
Ac sinisteriore brachio, velut aegro, lanis fasciisque per aliquot 
dies ad avertendam suspicionem obvoluto, ad ipsam horam dolorem 
interiecit; professusque conspirationis indicium et ob hos 
admissus, legenti traditum a se libellum et attonito suffodit 
inguina. Saucium ac repugnantem adorti Clodianus cornicularius et 
Maximus Partheni libertus et Satur decurio cubiculariorum et 
quidam e gladiatorio ludo vulneribus septem contrucidarunt. 

 

Puer, qui arae Larum cubiculi ex consuetudine assistens interfuit 
caedi, hoc amplius narrabat, iussum se a Domitiano ad primum 
statim vulnus pugionem pulvino subditum porrigere ac ministros 
vocare, neque ad caput quidquam excepto capulo, et praeterea 
clausa omnia repperisse; atque illum interim arrepto deductoque ad 
terram Stephano colluctatum diu, dum modo ferrum extorquere, 
modo quamquam laniatis digitis oculos effodere conatur. 
Occisus est XIIII. Kal. Octob. anno aetatis quadragensimo quinto, 
imperii quinto decimo. Cadaver eius populari sandapila per 
vespillones exportatum Phyllis nutrix in suburbano suo Latina via
funeravit, sed reliquias templo Flaviae gentis clam intulit
cineribusque Iuliae Titi filiae, quam et ipsam educarat, conmiscuit.
 

 

 XVIII.
 Statura fuit procera, vultu modesto ruborisque pleno,
grandibus oculis, verum acie hebetiore; praeterea pulcher ac 
decens, maxime in iuventa, et quidem toto corpore, exceptis 
pedibus, quorum digitos restrictiores habebat; postea calvitio 
quoque deformis et obesitate ventris et crurum gracilitate, quae 
tamen ei valitudine longa remacruerant. Commendari se verecundia 
oris adeo sentiebat, ut apud senatum sic quondam iactaverit: "Vsque
adhuc certe et animum meum probastis et vultum." Calvitio ita
offendebatur, ut in contumeliam suam traheret, si cui alii ioco 
vel iurgio obiectaretur; quamvis libello, quem de cura capillorum 
ad amicum edidit, haec etiam, simul illum seque consolans, 
inserverit: 
ouch horaais oios kago kalos te megas te? 

 

Eadem me tamen manent capillorum fata, et forti animo fero comam 
in adulescentia senescentem. Scias nec gratius quicquam decore nec brevius.
 

 

 XIX.
 Laboris impatiens, pedibus per urbem non temere ambulavit, in
expeditione et agmine equo rarius, lectica assidue vectus est. 
Armorum nullo, sagittarum vel praecipuo studio tenebatur. Centenas 
variis generis feras saepe in Albano secessu conficientem 
spectavere plerisque, atque etiam ex industria ita quarundam
capita figentem, ut duobus ictibus quasi cornus efficeret. 
Nonnumquam in pueri procul in stantis praebentisque pro scopulo 
dispansam dexterae manus palmam, sagittas tanta arte derexit, ut 
omnes per intervalla digitorum innocue evaderent. 
 

 

 XX.
 Liberalia studia imperii initio neglexit, quamquam
bibliothecas incendio absumptas impensissime reparare curasset, 
exemplaribus undique petitis, missisque Alexandream qui 
describerent emendarentque. Numquam tamen aut historiae 
carminibusque noscendis operam ullam aut stilo vel necessario 
dedit. Praeter commentarios et acta Tiberii Caesaris nihil 
lectitabat; epistolas orationesque et edicta alieno formabat 
ingenio. Sermonis tamen nec inelegantis, dictorum interdum etiam 
notabilium, "Vellem," inquit, "tam formosus esse, quam Maetius sibi
videtur"; et cuiusdam caput varietate capilli subrutilum et
incanum, perfusas nivem mulso dixit; condicionem principum 
miserrimam aiebat, quibus de coniuratione comperta non crederetur 
nisi occisis. 
  

 

 XXI.
 Quotiens otium esset, alea se oblectabat, etiam profestis
diebus matutinisque horis, ac lavabat de die, prandebatque ad 
satietatem, ut non temere super cenam praeter Matianum malum et 
modicam in ampulla potiunculam sumeret. Convivabatur frequenter ac 
large, sed paene raptim; certe non ultra solis occasum, nec ut 
postea comisaretur. Nam ad horam somni nihil aliud quam solus 
secreto deambulabat. 
 

 

 XXII.
 Libidinis nimiae, assiduitatem concubitus velut
exercitationis genus clinopalen vocabat; eratque fama, quasi 
concubinas ipse develleret nataretque inter vulgatissimas 
meretrices. Fratris filiam, adhuc virginem oblatam in matrimonium 
sibi cum devictus Domitiae nuptiis pertinacissime recusasset, non 
multo post alii conlocatam, corrupit ultro et quidem vivo etiam 
tum Tito, mox patre ac viro orbatam ardentissime palamque dilexit, 
ut etiam causa mortis extiterit coactae conceptum a se abigere. 
 

 

 XXIII.
 Occisum eum populus indifferenter, miles gravissime tulit
statimque Divum appellare conatus est, paratus et ulcisci, nisi 
duces defuissent; quod quidem paulo post fecit, expostulatis ad 
poenam pertinacissime caedis auctoribus. Contra senatus adeo 
laetatus est, ut repleta certatim curia non temperaret, quin 
mortuum contumeliosissimo atque acerbissimo adclamationum genere
laceraret, scalas etiam inferri clipeosque et imagines eius coram 
detrahi et ibidem solo affligi iuberet, novissime eradendos ubique 
titulos abolendamque omnes memoriam decerneret. 
Ante paucos quam occideretur menses cornix in Capitolino elocuta 
est: Estai panta kalos, nec defuit qui ostentum sic interpretaretur: 
Nuper Tarpeio quae sedit culmine cornix, 
"est bene" non potuit dicere, dixit: "erit". 

 

Ipsum etiam Domitianum ferunt somniasse gibbam sibi pone cervicem 
auream enatam, pro certoque habuisse beatiorem post se 
laetioremque portendi rei publicae statum, sicut sane brevi 
evenit abstinentia et moderatione insequentium principum. 
 

 

 
 
 
	 Suetonius 
	 The Latin Library 
	 The Classics Page