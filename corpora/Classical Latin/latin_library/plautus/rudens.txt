Plautus: Rudens
		 
		 
		 
	 
	
 
 T. MACCI PLAVTI RVDENS 

 

 
 PERSONAE 
 

 
 ARCTVRVS PROLOGVS 
 SCEPARNIO SERVVS 
 PLESIDIPPVS ADULESCENS 
 DAEMONES SENEX 
 PALAESTRA PVELLA 
 AMPELISCA PVELLA 
 PTOLEMOCRATIA SACERDOS VENERIS 
 PISCATORES 
 TRACHALIO SERVVS 
 LABRAX LENO 
 CHARMIDES SENEX 
 LORARII 
 GRIPVS PISCATOR 
 

 
 ARGVMENTVM 
 

 
 R eti piscator de mari extraxit vidulum, 
 V bi erant erilis filiae crepundia, 
 D ominum ad lenonem que subrepta venerat. 
 E a in clientelam suipte inprudens patris 
 N aufragio eiecta devinit: cognoscitur 
 S uoque amico Plesidippo iungitur.
 

 

 
 PROLOGVS 
 

 
 ARCTVRVS Qui gentes omnes mariaque et terras movet, 
eius sum civis civitate caelitum. 
ita sum, ut videtis, splendens stella candida, 
signum quod semper tempore exoritur suo 
hic atque in caelo: nomen Arcturo est mihi.   5 
[noctu sum in caelo clarus atque inter deos, 
inter mortalis ambulo interdius. 
at alia signa de caelo ad terram accidunt.] 
qui est imperator divom atque hominum Iuppiter, 
is nos per gentis alium alia disparat,     10 
qui facta hominum, mores, pietatem et fidem 
noscamus, ut quemque adiuvet opulentia. 
Qui falsas litis falsis testimoniis 
petunt quique in iure abiurant pecuniam, 
eorum referimus nomina exscripta ad Iovem;  15 
cotidie ille scit quis hic quaerat malum: 
qui hic litem apisci postulant peiurio 
mali, res falsas qui impetrant apud iudicem, 
iterum ille eam rem iudicatam iudicat; 
maiore multa multat quam litem auferunt.  20 
Bonos in aliis tabulis exscriptos habet. 
atque hoc scelesti in animum inducunt suom, 
Iovem se placare posse donis, hostiis: 
et operam et sumptum perdunt; id eo fit quia 
nihil ei acceptumst a periuris supplici;   25 
facilius si qui pius est a dis supplicans, 
quam qui scelestust, inveniet veniam sibi. 
idcirco moneo vos ego haec, qui estis boni 
quique aetatem agitis cum pietate et cum fide: 
 * * *                29a 
retinete porro, post factum ut laetemini. 
Nunc, huc qua causa veni, argumentum eloquar. 
primumdum huic esse nomen urbi Diphilus 
Cyrenas voluit. illic habitat Daemones 
in agro atque villa proxima propter mare, 
senex, qui huc Athenis exul venit, hau malus;  35 
neque is adeo propter malitiam patria caret, 
sed dum alios servat se impedivit interim, 
rem bene paratam comitate perdidit. 
huic filiola virgo periit parvola. 
eam de praedone vir mercatur pessumus,  40 
is eam huc Cyrenas leno advexit virginem. 
adulescens quidam civis huius Atticus 
eam vidit ire e ludo fidicinio domum, 
amare occepit: ad lenonem devenit, 
minis triginta sibi puellam destinat    45 
datque arrabonem et iure iurando alligat. 
Is leno, ut se aequom est, flocci non fecit fidem 
neque quod iuratus adulescenti dixerat. 
ei erat hospes par sui, Siculus senex 
scelestus, Agrigentinus, urbis proditor;  50 
is illius laudare infit formam virginis 
et aliarum itidem quae eius erant mulierculae. 
infit lenoni suadere, ut secum simul 
eat in Siciliam: ibi esse homines voluptarios 
dicit, potesse ibi eum fieri divitem.    55 
[ibi esse quaestum maximum meretricibus.] 
Persuadet. navis clanculum conducitur, 
quidquid erat noctu in navem comportat domo 
leno; adulescenti qui puellam ab eo emerat 
ait sese Veneri velle votum solvere&#151;    60 
id hic est Veneris fanum&#151; et eo ad prandium 
vocavit adulescentem huc. ipse hinc ilico 
conscendit navem, avehit meretriculas. 
adulescenti alii narrant ut res gesta sit, 
lenonem abiisse. ad portum adulescens venit:  65 
illorum navis longe in altum abscesserat. 
Ego quoniam video virginem asportarier, 
tetuli ei auxilium et lenoni exitium simul: 
increpui hibernum et fluctus movi maritimos. 
nam Arcturus signum sum omnium acerrimum:  70 
vehemens sum exoriens, cum occido vehementior. 
Nunc ambo in saxo, leno atque hospes, simul 
sedent eiecti: navis confracta est eis. 
illa autem virgo atque altera itidem ancillula 
de navi timidae desuluerunt in scapham.   75 
nunc eas ab saxo fluctus ad terram ferunt 
ad villam illius, exul ubi habitat senex, 
cuius deturbavit ventus tectum et tegulas; 
et servos illic est eius, qui egreditur foras. 
adulescens huc iam adveniet, quem videbitis,  80 
qui illam mercatust de lenone virginem. 
valete, ut hostes vestri diffidant sibi.&#151;
 

 

 
 ACTVS I 
 

 
 I.i 
 SCEPARNIO Pro di immortales, tempestatem cuius modi 
Neptunus nobis nocte hac misit proxima. 
detexit ventus villam &#151; quid verbis opust?   85 
non ventus fuit, verum Alcumena Euripidi, 
ita omnis de tecto deturbavit tegulas; 
inlustrioris fecit fenestrasque indidit.
 

 
 I.ii 
 PLESIDIPPVS Et vos a vestris abduxi negotiis 
neque id processit qua vos duxi gratia,    90 
neque quivi ad portum lenonem prehendere. 
sed mea desidia spem deserere nolui: 
eo vos, amici, detinui diutius. 
nunc huc ad Veneris fanum venio visere, 
ubi rem divinam se facturum dixerat.     95 
 SCEP. Si sapiam, hoc quod me mactat concinnem lutum. 
 PLES. Prope me hic nescio quis loquitur. DAEMONES Heus,
Sceparnio. 
 SCEP. Qui nominat me? DAEM. Qui pro te argentum dedit. 
 SCEP. Quasi me tuom esse servom dicas, Daemones. 
 DAEM. Luto usust multo, multam terram confode.  100 
villam integundam intellego totam mihi, 
nam nunc perlucet ea quam cribrum crebrius. 
 PLES. Pater salveto, amboque adeo. DAEM. Salvos sis. 
 SCEP. Sed utrum tu masne an femina es, qui illum patrem 
voces? PL. Vir sum equidem. SC. Quaere vir porro patrem. 105 
 DAEM. Filiolam ego unam habui, eam unam perdidi. 
virile sexus numquam ullum habui. PLES. At di dabunt. 
 SCEP. Tibi quidem hercle, quisquis es, magnum malum, 
qui oratione [nos] hic occupatos occupes. 
 PLES. Isticine vos habitatis? SCEP. Quid tu id quaeritas?  110 
quon furatum mox venias, vestigas loca? 
 PLES. Peculiosum esse addecet servom et probum, 
quem ero praesente ~ praetereat oratio 
aut qui inclementer dicat homini libero. 
 SCEP. Et impudicum et impudentem hominem addecet   115 
molestum ultro advenire ad alienam domum, 
cui debeatur nil. DAEM. Tace, Sceparnio. 
quid opust, adulescens? PLES. Istic infortunium, 
qui praefestinet, ubi erus adsit, praeloqui. 
sed nisi molestumst, paucis percontarier       120 
volo ego ex te. DAEM. Dabitur opera, atque in negotio. 
 SCEP. Quin tu in paludem is exicasque harundinem, 
qui pertegamus villam, dum sudumst? DAEM. Tace. 
tu si quid opus est dice. PLES. Dic quod te rogo, 
ecquem tu hic hominem crispum, incanum videris,  125 
malum, periurum, palpatorem&#151; DAEM. Plurimos, 
nam ego propter eius modi viros vivo miser. 
 PLES. Hic dico, in fanum Veneris qui mulierculas 
duas secum adduxit, quique adornaret sibi 
ut rem divinam faciat, aut hodie aut heri.      130 
 DAEM. Non hercle, adulescens, iam hos dies complusculos 
quemquam istic vidi sacruficare, neque potest 
clam me esse si qui sacruficat: semper petunt 
aquam hinc aut ignem aut vascula aut cultrum aut veru 
aut aulam extarem, aut aliquid&#151;quid verbis opust?  135 
Veneri paravi vasa et puteum, non mihi. 
nunc intervallum iam hos dies multos fuit. 
 PLES. Vt verba praehibes, me periisse praedicas. 
 DAEM. Mea quidem hercle causa salvos sis licet. 
 SCEP. Heus tu, qui fana ventris causa circumis,  140 
iubere meliust prandium ornari domi. 
 DAEM. Fortasse tu huc vocatus es ad prandium, 
ille qui vocavit nullus venit? PLES. Admodum. 
 SCEP. Nullumst periclum te hinc ire inpransum domum: 
Cererem te meliust quam Venerem sectarier:    145 
amori haec curat; tritico curat Ceres. 
 PLES. Deludificavit me illic homo indignis modis. 
 DAEM. Pro di immortales, quid illuc est, Sceparnio, 
hominum secundum litus? SCEP. Vt mea est opinio, 
propter viam illi sunt vocati ad prandium.     150 
 DAEM. Qui? SCEP. Quia post cenam, credo, laverunt heri. 
 DAEM. Confracta navis in mari est illis. SCEP. Ita est. 
at hercle nobis villa in terra et tegulae. DAEM. Hui, 
homunculi quanti estis. eiecti ut natant.      154-155 
 PLES. Vbi sunt i homines, obsecro? DAEM. Hac ad dexteram&#151; 156 
viden?&#151; secundum litus. PLES. Video. sequimini. 
utinam is sit quem ego quaero, vir sacerrimus. 
valete.&#151; SCEP. Si non moneas, nosmet meminimus. 
sed, o Palaemon, sancte Neptuni comes,      160 
qui Herculis socius esse diceris,~ 
quod facinus video. DAEM. Quid vides? SCEP. Mulierculas 
video sedentis in scapha solas duas. 
ut adflictantur miserae. euge euge, perbene, 
ab saxo avortit fluctus ad litus scapham,   165 
neque gubernator umquam potuit &lt;rectius>. 
non vidisse undas me maioris censeo. 
salvae sunt, si illos fluctus devitaverint. 
nunc, nunc periclumst. &lt;unda> eiecit alteram. 
at in vadost, iam facile enabit. eugepae,   170 
[viden alteram illam ut fluctus eiecit foras?] 
surrexit, horsum se capessit. salva res. 
desiluit haec autem altera in terram e scapha. 
ut prae timore in genua in undas concidit. 
salvast, evasit ex aqua. iam in litore est.   175 
sed dextrovorsum avorsa it in malam crucem. 
hem, errabit illaec hodie. DAEM. Quid id refert tua? 
 SCEP. Si ad saxum quo capessit, ea deorsum cadit, 
errationis fecerit compendium.        179-180 
 DAEM. Si tu de illarum cenaturus vesperi es,  181 
illis curandum censeo, Sceparnio, 
si apud me essurus, mihi dari operam volo. 
 SCEP. Bonum aequomque oras. DAEM. Sequere me hac ergo.&#151;
 SCEP. 
Sequor.&#151;
 

 
 I.iii 
 PALAESTRA Nimio hominum fortunae minus miserae memorantur, 185 
*** experiundo iis datur acerbum. 
*** hoc deo complacitumst, me hoc ornatu ornatam in incertas 
regiones timidam eiectam. 
hancine ego ad rem natam &lt;esse me> miseram memorabo? 
hancine ego partem capio ob pietatem praecipuam?  190 
nam hoc mi haud laborist, laborem hunc potiri, 
si erga parentem aut deos me impiavi; 
sed id si parate curavi ut caverem, 
tum hoc mi indecore, inique, inmodeste 
datis, di; nam quid habebunt sibi signi impii posthac, 195 
si ad hunc modum est innoxiis honor apud vos? 
nam me si sciam &lt;in vos> fecisse aut parentis 
sceleste, minus me miserer;        197a 
sed erile scelus me sollicitat, eius me impietas male habet. 
is navem atque omnia perdidit in mari: 
haec bonorum eius sunt reliquiae; etiam quae simul 200 
vecta mecum in scaphast, excidit. ego nunc sola sum. 
quae mihi si foret salva saltem, labor 
lenior esset hic mi eius opera. 
nunc quam spem aut opem aut consili quid capessam? 
ita hic sola solis locis compotita sum.      205 
hic saxa sunt, hic mare sonat, 
neque quisquam homo mihi obviam venit.    206a 
 * * *                   206b 
hoc quod induta sum, summae opes oppido, 
nec cibo nec loco tecta quo sim scio: 
quae mihist spes, qua me vivere velim? 
nec loci gnara sum, nec vidi aut hic fui.    210 
saltem aliquem velim qui mihi ex his locis 
aut viam aut semitam monstret, ita nunc 
hac an illac eam, incerta sum consili; 
nec prope usquam hic quidem cultum agrum conspicor. 
algor, error, pavor, me omnia tenent.     215 
haec parentes mei haud scitis miseri, 
me nunc miseram esse ita uti sum.      216a 
libera ego prognata fui maxume, nequiquam fui. 
nunc qui minus servio, quam si serva forem nata? 
neque quicquam umquam illis profuit qui me sibi eduxerunt.
 

 
 I.iv 
 AMPELISCA Quid mihi meliust, quid magis in remst, quam a corpore
vitam 220 
 ut secludam? 
ita male vivo atque ita mihi multae in pectore sunt curae exanimales. 
ita res se habent: vitae hau parco, perdidi spem qua me oblectabam. 
omnia iam circumcursavi atque omnibus latebris perreptavi 
quaerere conservam, voce oculis auribus ut pervestigarem. 
neque eam usquam invenio neque quo eam neque qua quaeram consultumst, 225 
neque quem rogitem responsorem quemquam interea convenio, 
neque magis solae terrae solae sunt quam haec loca atque hae regiones; 
neque si vivit, eam viva umquam quin inveniam desistam. 
 PAL. Quoianam vox mihi prope hic sonat? 
 AMP. Pertimui, quis hic loquitur prope?    230 
 PAL. Spes bona, obsecro, subventa mihi, 
exime ex hoc miseram metu. 
 AMP. Certo vox muliebris auris tetigit meas. 
 PAL. Mulier est, muliebris vox mi ad auris venit. 
num Ampelisca obsecro est? AMP. Ten, Palaestra, audio?  235 
 PAL. Quin voco, ut me audiat, nomine illam suo? 
Ampelisca. AMP. Hem quis est? PAL. Ego, Palaestra *** 
 AMP. Dic ubi es? PAL. Pol ego nunc in malis plurimis. 
 AMP. Socia sum, nec minor pars meast quam tua. 
sed videre expeto te. PAL. Mihi es aemula.     240 
 AMP. Consequamur gradu vocem. ubi es? PAL. Ecce me. 
accede ad me atque adi contra. AMP. Fit sedulo. 
 PAL. Cedo manum. AMP. Accipe. PAL. Dic, vivisne?
obsecro. 
 AMP. Tu facis me quidem ut vivere nunc velim, 
quom mihi te licet tangere. ut vix mihi      245 
credo ego hoc, te tenere. obsecro, amplectere, 
spes mea. ut me omnium iam laborum levas. 
 PAL. Occupas praeloqui quae mea oratiost. 
nunc abire hinc decet nos. AMP. Quo, amabo, ibimus? 
 PAL. Litus hoc persequamur. AMP. Sequor quo lubet.  250 
sicine hic cum uvida veste grassabimur? 
 PAL. Hoc quod est, id necessarium est perpeti. 
sed quid hoc, obsecro, est? AM. Quid? PA. Viden, amabo, 
fanum [videsne] hoc? AMP. Vbi est? PAL. Ad dexteram. 
 AMP. Video decorum dis locum viderier.       255 
 PAL. Haud longe abesse oportet homines hinc, ita hic lepidust
locus. 
&lt;quisquis> est deus, veneror ut nos ex hac aerumna eximat, 
miseras inopis aerumnosas ut aliquo auxilio adiuvet.
 

 
 I.v 
 PTOLEMOCRATIA Qui sunt qui a patrona preces mea expetessunt? 
nam vox me precantum huc foras excitavit.       260 
bonam atque obsequentem deam atque haud gravatam 
patronam exsequontur benignamque multum. 
 PAL. Iubemus te salvere, mater. PTOL. Salvete, 
puellae. sed unde 
vos ire [cum uvida veste] dicam, obsecro, tam maestiter vestitas? 265 
 PAL. Ilico hinc imus, haud longule ex hoc loco; 
verum longe hinc abest unde advectae huc sumus. 
 PTOL. Nempe equo ligneo per vias caerulas 
estis vectae? PAL. Admodum. PTOL. Ergo aequius vos erat 
candidatas venire hostiatasque. ad hoc      270 
fanum ad istunc modum non veniri solet. 
 PAL. Quaene eiectae e mari simus ambae, obsecro, 
unde nos hostias agere voluisti huc? 
nunc tibi amplectimur genua egentes opum, 
quae in locis nesciis nescia spe sumus,     275 
ut tuo recipias tecto servesque nos 
miseriarumque te ambarum uti misereat, 
quibus nec locust ullus nec spes parata, 
neque hoc amplius, [quam] quod vides, nobis quicquamst. 
 PTOL. Manus mihi date, exurgite a genibus ambae.  280 
misericordior nulla me est feminarum. 
sed haec pauperes res sunt inopesque, puellae: 
egomet &lt;meam> vix vitam colo; Veneri cibo meo servio. 
 AMP. Veneris fanum, obsecro, hoc est? 
 PTOL. Fateor. ego huius fani sacerdos clueo.  285 
verum, quidquid est, comiter fiet a me, 
quo nunc copia valebit. 
ite hac mecum. PAL. Amice benigneque honorem, 
mater, nostrum habes.&#151; PTOL. Oportet.&#151;
 

 

 
 ACTVS II 
 

 
 II.i 
 PISCATORES Omnibus modis qui pauperes sunt homines miseri vivont, 290 
praesertim quibus nec quaestus est, nec didicere artem ullam: 
necessitate quidquid est domi id sat est habendum. 
nos iam de ornatu propemodum ut locupletes simus scitis: 
hisce hami atque haec harundines sunt nobis quaestu et cultu. 
*** ex urbe ad mare huc prodimus pabulatum:    295 
pro exercitu gymnastico et palaestrico hoc habemus; 
echinos, lopadas, ostreas, balanos captamus, conchas, 
marinam urticam, musculos, plagusias striatas; 
post id piscatum hamatilem et saxatilem aggredimur. 
cibum captamus e mari: si eventus non evenit     300 
neque quicquam captumst piscium, salsi lautique pure 
domum redimus clanculum, dormimus incenati. 
atque ut nunc valide fluctuat mare, nulla nobis spes est: 
nisi quid conclarum capsimus, incenati sumus profecto. 
nunc Venerem hanc veneremur bonam, ut nos lepide adiuerit hodie. 305
 

 
 II.ii 
 TRACHALIO Animum adversavi sedulo, ne erum usquam praeterirem; 
nam cum modo exibat foras, ad portum se aibat ire, 
me huc obviam iussit sibi venire ad Veneris fanum. 
sed quos perconter commode eccos video astare. adibo. 
salvete, fures maritimi, conchitae atque hamiotae,    310 
famelica hominum natio. quid agitis? ut peritis? 
 PISC. Vt piscatorem aequomst, fame sitique [speque] *** 
 TRACH. ecquem adulescentem 
huc, dum hic astatis, strenua facie rubicundum fortem, 
qui tres secum homines duceret chlamydatos cum machaeris,  315 
vidistis &lt;vos> venire * ? *               315a 
 PISC. Nullum istac facie ut praedicas venisse huc scimus. TRACH. 
Ecquem 
recalvom ac Silanum senem, statutum, ventriosum, 
tortis superciliis, contracta fronte, fraudulentum, 
deorum odium atque hominum, malum, mali viti probrique plenum, 
qui duceret mulierculas duas secum satis venustas?      320 
 PISC. Cum istius modi virtutibus operisque natus qui sit, 
eum quidem ad carnificem est aequius quam ad Venerem commeare. 
 TRACH. At si vidistis, dicite. PISC. Huc profecto nullus
venit. 
vale.&#151; TRACH. Valete. credidi: factum est quod suspicabar, 
data verba ero sunt, leno abit scelestus exulatum,      325 
in navem ascendit, mulieres avexit: hariolus sum. 
is huc erum etiam ad prandium vocavit, sceleris semen. 
nunc quid mihi meliust, quam ilico hic opperiar erum dum veniat? 
eadem, sacerdos Veneria haec si quid amplius scit, 
si videro, exquisivero: faciet me certiorem.        330
 

 
 II.iii 
 AMPELISCA Intellego: hanc quae proxuma est villam Veneris fano 
pulsare iussisti atque aquam rogare. TRACH. Cuia ad auris 
vox mi advolavit? AMP. Obsecro, quis hic loquitur? quem ego
video? 
 TR. Estne Ampelisca haec quae foras e fano egreditur? AM. 
Estne hic 
Trachalio, quem conspicor, calator Plesidippi?        335 
 TRACH. East. AMP. Is est. Trachalio, salve. TRACH. 
Salve, Ampelisca. 
quid agis tu? AMP. Aetatem haud malam male. TRACH. Melius
ominare. 
 AMPH. Verum omnes sapientes decet conferre et fabulari. 
sed Plesidippus tuos erus ubi, amabo, est? TRACH. Heia vero, 
quasi non sit intus. AMP. Neque pol est neque huc quidem ullus
venit. 340 
 TR. Non venit? AMP. Vera praedicas. TR. Non est
meum, Ampelisca. 
sed quam mox coctum est prandium? AMP. Quod prandium, obsecro
te? 
 TRACH. Nempe rem divinam facitis hic. AMP. Quid somnias,
amabo? 
 TRACH. Certe huc Labrax ad prandium vocavit Plesidippum 
erum meum erus vester. AMP. Pol haud miranda facta dicis:   345 
si deos decepit et homines, lenonum more fecit. 
 TRACH. Non rem divinam facitis hic vos neque erus? AMP. 
Hariolare. 
 TRACH. Quid tu agis hic igitur? AMP. Ex malis multis
metuque summo 
capitalique ex periculo orbas auxilique opumque huc 
recepit ad se Veneria haec sacerdos me et Palaestram.      350 
 TRACH. An hic Palaestrast, obsecro, eri mei amica? AMP. 
Certo. 
 TRACH. Inest lepos in nuntio tuo magnus, mea Ampelisca. 
sed istuc periclum perlubet quod fuerit vobis scire. 
 AMP. Confracta est, mi Trachalio, hac nocte navis nobis. 
 TRACH. Quid navis? quae istaec fabulast? AMP. Non audivisti,
amabo, 355 
quo pacto leno clanculum nos hinc auferre voluit 
in Siciliam et quidquid domi fuit in navem imposivit? 
ea nunc perierunt omnia. TRACH. Oh, Neptune lepide, salve, 
nec te aleator nullus est sapientior; profecto 
nimis lepide iecisti bolum: periurum perdidisti.     360 
sed nunc ubi est leno Labrax? AMP. Periit potando, opinor. 
Neptunus magnis poculis hac nocte eum invitavit. 
 TRACH. Credo hercle anancaeo datum quod biberet. ut ego amo
te, 
mea Ampelisca, ut dulcis es, ut mulsa dicta dicis. 
sed tu et Palaestra quomodo salvae estis? AMP. Scibis faxo. 365 
&lt;de> navi timidae ambae in scapham insiluimus, quia videmus 
ad saxa navem ferrier; properans exsolvi restim, 
dum illi timent; nos cum scapha tempestas dextrovorsum 
differt ab illis. itaque nos ventisque fluctibusque 
iactatae exemplis plurimis miserae perpetuam noctem;  370 
vix hodie ad litus pertulit nos ventus exanimatas. 
 TRACH. Novi, Neptunus ita solet, quamvis fastidiosus 
aedilis est: si quae improbae sunt merces, iactat omnis. 
 AMP. Vae capiti atque aetati tuae. TRACH. Tuo, mea Ampelisca. 374-375 
scivi lenonem facere hoc, quod fecit, saepe dixi;    376 
capillum promittam optimumst occipiamque hariolari. 
 AMP. Cavistis ergo tu atque erus ne abiret, cum scibatis. 
 TRACH. Quid faceret? AMP. Si amabat, rogas, quid faceret?
adservaret 
dies noctesque, in custodia esset semper. verum ecastor 380 
ut multi fecit ita probe curavit Plesidippus. 
 TRACH. Cur tu istuc dicis? AMP. Res palam est. TRACH. 
Scin tu? etiam 
 qui it lavatum 
in balineas, cum ibi sedulo sua vestimenta servat, 
tamen surripiuntur, quippe qui quem illorum observet falsust; 
fur facile qui observat videt: custos qui fur sit nescit.   385 
sed duce me ad illam ubi est. AMP. I sane in Veneris fanum huc
intro, 
sedentem flentemque opprimes. TRACH. Vt iam istuc mihi molestumst. 
sed quid flet? AMP. Ego dicam tibi: hoc sese excruciat animi, 
quia leno ademit cistulam ei, quam habebat ubique habebat 
qui suos parentis noscere posset: eam veretur     390 
ne perierit. TRACH. Vbinam ea fuit cistellula? AMP. Ibidem
in navi. 
conclusit ipse in vidulum, ne copia esset eius, 
qui suos parentes nosceret. TRACH. O facinus impudicum, 
quam liberam esse oporteat servire postulare. 
 AMP. Nunc eam cum navi scilicet abiisse pessum in altum. 395 
et aurum et argentum fuit lenonis omne ibidem. 
 T. Credo aliquem immersisse atque eum excepisse. A. Id
misera maestast, 
sibi eorum evenisse inopiam. TRACH. Iam istoc magis usus factost, 
ut eam intro consolerque eam, ne sic se excruciet animi; 
nam multa praeter spem scio multis bona evenisse.   400 
 AMP. At ego etiam, qui speraverint spem decepisse multos. 
 TRACH. Ergo animus aequos optimum est aerumnae condimentum. 
ego eo intro, nisi quid vis.&#151; AMP. Eas. ego quod mihi imperavit 
sacerdos, id faciam atque aquam hinc de proximo rogabo; 
nam extemplo, si verbis suis peterem, daturos dixit.   405 
neque digniorem censeo vidisse anum me quemquam, 
cui deos atque homines censeam bene facere magis decere. 
ut lepide, ut liberaliter, ut honeste atque haud gravate 
timidas egentes uvidas eiectas exanimatas 
accepit ad sese, haud secus quam si ex se simus natae;  410 
ut eapse &lt;sic> succincta aquam calefactat, ut lavemus. 
nunc ne morae illi sim, petam hinc aquam, unde mi imperavit. 
heus ecquis in villast? ecquis hoc recludit? ecquis prodit?
 

 
 II.iv 
 SCEPARNIO Quis est qui nostris tam proterve foribus facit iniuriam? 
 AMP. Ego sum. SCEP. Hem, quid hoc boni est? eu edepol
specie lepida 415 
 mulierem. 
 AMP. Salve, adulescens. SCEP. Et tu multum salveto, adulescentula. 
 AMP. Ad vos venio. SCEP. Accipiam hospitio, si mox venies
*** 
item ut adfectam; nam nunc nihil est qui te manem *** 
sed quid ais, mea lepida, hilara? AMP. Aha, nimium familiariter 
me attrectas. SCEP. Pro di immortales, Veneris effigia haec
quidem est. 420 
ut in ocellis hilaritudo est, heia, corpus cuius modi, 
subvolturium&#151;illud quidem, subaquilum volui dicere. 
vel papillae cuius modi, tum quae indoles in saviost. 
 AMP. Non ego sum pollucta pago. potin ut me abstineas manum? 
 SCEP. Non licet saltem sic placide bellam belle tangere?    425 
 AMP. Otium ubi erit, tum tibi operam ludo et deliciae dabo; 
nunc quam ob rem huc sum missa, amabo, vel tu mi aias vel neges. 
 SCEP. Quid nunc vis? AMP. Sapienti ornatus quid velim
indicium facit. 
 SCEP. Meus quoque hic sapienti ornatus quid velim indicium facit. 
 AMP. Haec sacerdos Veneris hinc me petere aquam iussit a vobis.
~ 430 
 SCEP. At ego basilicus sum: quem nisi oras, guttam non feres. 
nostro illum puteum periclo et ferramentis fodimus. 
nisi multis blanditiis a me gutta non ferri potest. 
 AMP. Cur tu aquam gravare, amabo, quam hostis hosti commodat? 
 SCEP. Cur tu operam gravare mihi quam civis civi commodat?   435 
 AMP. Immo etiam tibi, mea voluptas, quae voles faciam omnia. 
 SCEP. Eugepae, salvos sum, haec iam me suam voluptatem vocat. 
dabitur tibi aqua, ne nequiquam me ames. cedo mi urnam. AMP. 
Cape. 
propera, amabo, efferre. SCEP. Manta, iam hic ero, voluptas
mea.&#151; 
 AMP. Quid sacerdoti me dicam hic demoratam tam diu?    440 
ut etiam nunc misera timeo, ubi oculis intueor mare. 
sed quid ego misera video procul in litore?        442-450 
meum erum lenonem Siciliensemque hospitem,        451 
quos periisse ambos misera censebam in mari. 
iam illud mali plus nobis vivit quam ratae. 
sed quid ego cesso fugere in fanum ac dicere haec 
Palaestrae, in aram ut confugiamus prius quam huc~      455 
scelestus leno veniat nosque hic opprimat? 
confugiam huc, ita res suppetit subit ***
 

 
 II.v 
 SCEPARNIO Pro di immortales, in aqua numquam credidi 
voluptatem inesse tantam. ut hanc traxi lubens. 
nimio minus altus puteus visust quam prius.     460 
ut sine labore hanc extraxi, praefiscine. 
satin nequam sum, ut pote qui hodie amare inceperim? 
em tibi aquam, mea tu belliata. em sic volo 
te ferre honeste, ut ego fero, ut placeas mihi. 
sed ubi tu es, delicata? cape aquam hanc sis. ubi es?  465 
amat hercle me, ut ego opinor. delituit mala. 
ubi tu es? etiamne hanc urnam acceptura es? ubi es? 
commodule ludis. tandem vero serio, 
etiam acceptura es urnam hanc? ubi tu es gentium? 
nusquam hercle equidem illam video. ludos me facit. 470 
adponam hercle urnam iam ego hanc in media via. 
sed autem, quid si hanc hinc abstulerit quispiam, 
sacram urnam Veneris? mi exhibeat negotium. 
metuo hercle ne illa mulier mi insidias locet, 
ut comprehendar cum sacra urna Veneria.   475 
nempe optimo &lt;me> iure in vinclis enicet 
magistratus si quis me hanc habere viderit. 
nam haec litteratast, eapse cantat cuia sit. 
iam hercle evocabo hinc hanc sacerdotem foras, 
ut hanc accipiat urnam. accedam huc ad fores.  480 
heus exi, Ptolemocratia, cape hanc urnam tibi: 
muliercula hanc nescio quae huc ad me detulit. 
intro ferundast. repperi negotium, 
siquidem his mihi ultro adgerunda etiam est aqua.&#151;
 

 
 II.vi 
 LABRAX Qui homo sese miserum et mendicum volet,~ 485 
Neptuno credat sese atque aetatem suam: 
nam si quis cum eo quid rei commiscuit, 
ad hoc exemplum amittit ornatum domum. 
edepol, Libertas, lepida es, quae numquam pedem 
voluisti in navem cum Hercule una imponere.    490 
sed ubi ille meus est hospes, qui me perdidit? 
atque eccum incedit. CHARMIDES Quo malum properas, Labrax? 
nam equidem te nequeo consequi tam strenue. 
 LABR. Vtinam te prius quam oculis vidissem meis, 
malo cruciatu in Sicilia perbiteres,       495 
quem propter hoc mihi optigit misero mali. 
 CHARM. Vtinam, quom in aedis me ad te adduxisti &lt;tuas>, 
in carcere illo potius cubuissem die. 
deosque immortales quaeso, dum vivas uti 
omnes tui similes hospites habeas tibi.  500 
 LABR. Malam fortunam in aedis te adduxi meas. 
quid mihi scelesto tibi erat auscultatio, 
quidve hinc abitio quidve in navem inscensio? 
ubi perdidi etiam plus boni quam mihi fuit. 
 CHARM. Pol minime miror, navis si fractast tibi,  505 
scelus te et sceleste parta quae vexit bona. 
 LABR. Pessum dedisti me blandimentis tuis. 
 CHARM. Scelestiorem cenam cenavi tuam, 
quam quae Thyestae quondam aut posita est Tereo. 
 LABR. Perii, animo male fit. contine quaeso caput.  510 
 CHARM. Pulmoneum edepol nimis velim vomitum vomas. 
 LABR. Eheu, Palaestra atque Ampelisca, ubi estis nunc? 
 CHARM. Piscibus in alto, credo, praebent pabulum. 
 LABR. Mendicitatem mi optulisti opera tua, 
dum tuis ausculto magnidicis mendaciis.   515 
 CHARM. Bonam est quod habeas gratiam merito mihi, 
qui te ex insulso salsum feci opera mea. 
 LABR. Quin tu hinc is a me in maxumam malam crucem? 
 CHARM. Eas. easque res agebam commodum. 
 LABR. Eheu, quis vivit me mortalis miserior?   520 
 CHARM. Ego multo tanto miserior quam tu, Labrax. 
 LABR. Qui? CH. Quia ego indignus sum, tu dignus qui sies. 
 LABR. O scirpe, scirpe, laudo fortunas tuas, 
qui semper servas gloriam aritudinis. 
 CHARM. Equidem me ad velitationem exerceo,  525 
nam omnia corusca prae temore fabulor. 
 LABR. Edepol, Neptune, es balineator frigidus: 
cum vestimentis postquam aps te abii, algeo. 
 CHARM. Ne thermipolium quidem ullum instruit, 
ita salsam praehibet potionem et frigidam.    530 
 LABR. Vt fortunati sunt fabri ferrarii, 
qui apud carbones adsident: semper calent. 
 CHARM. Vtinam fortuna nunc anetina uterer, 
ut quom exiissem ex aqua, arerem tamen. 
 LABR. Quid si aliquo ad ludos me pro manduco locem?  535 
 CHARM. Quapropter? LABR. Quia pol clare crepito dentibus. 
 CHARM. Iure optumo me elavisse arbitror. 
 L. Qui? CH. Qui &lt;un>a auderem tecum in navem ascendere, 
qui a fundamento mi usque movisti mare. 
 LABR. Tibi auscultavi, tu promittebas mihi    540 
illi esse quaestum maximum meretricibus, 
ibi me conruere posse aiebas ditias. 
 CHARM. Iam postulabas te, impurata belua, 
totam Siciliam devoraturum insulam? 
 LABR. Quaenam ballaena meum voravit vidulum,  545 
aurum atque argentum ubi omne compactum fuit? 
 CHARM. Eadem illa, credo, quae meum marsuppium, 
quod plenum argenti fuit in sacciperio. 
 LABR. Eheu, redactus sum usque ad unam hanc tuniculam 
et ad hoc misellum pallium. perii oppido.     550 
 CHARM. Vel consociare mihi quidem tecum licet: 
aequas habemus partes. LABR. Saltem si mihi 
mulierculae essent salvae, spes aliquae forent. 
nunc si me adulescens Plesidippus viderit, 
quo ab arrabonem pro Palaestra acceperam,    555 
iam is exhibebit hic mihi negotium. 
 CHARM. Quid, stulte, ploras? tibi quidem edepol copiast, 
dum lingua vivet, qui rem solvas omnibus.
 

 
 II.vii 
 SCEPARNIO Quid illuc, opsecro, negotist quod duae mulierculae 
hic in fano Veneris signum flentes amplexae tenent,    560 
nescio quem metuentes miserae? nocte hac aiunt proxuma 
se iactatas, atque eiectas hodie esse aiunt e mari. 
 LABR. Opsecro hercle, adulescens, ubi istaec sunt quas memoras
mulieres? 
 SCEP. Hic in fano Veneris. LABR. Quot sunt? SCEP. 
Totidem quot ego et 
 tu sumus. 
 LABR. Nempe meae? SCEP. Nempe nescio istuc. LABR. 
Qua sunt facie? 565 
 SCEP. Scitula. 
vel ego amare utramvis possum, si probe adpotus siem. 
 LABR. Nempe puellae? SCEP. Nempe molestus es. i vise,
si lubet. 
 LABR. Meas oportet intus esse hic mulieres, mi Charmides. 
 CHARM. Iuppiter te perdat, et si sunt, et si non sunt tamen. 
 LABR. Intro rumpam iam huc in Veneris fanum.&#151; CHARM. 
In barathrum 570 
 mavelim. 
opsecro, hospes, da mihi aliquid ubi condormiscam loci. 
 SCEP. Istic ubi vis condormisce; nemo prohibet, publicum est. 
 CHARM. At vides me ornatus ut sim vestimentis uvidis: 
recipe me in tectum, da mihi vestimenti aliquid aridi, 
dum arescunt mea; in aliquo tibi gratiam referam loco.   575 
 SCEP. Tegillum eccillud, mihi unum id aret; id si vis, dabo: 
eodem amictus, eodem tectus esse soleo, si pluit. 
tu istaec mihi dato: exarescent faxo. CHARM. Eho an te paenitet, 
in mari quod elavi, ni hic in terra iterum eluam? 
 SCEP. Eluas tu an exunguare, ciccum non interduim.   580 
tibi ego numquam quicquam credam, nisi si accepto pignore. 
tu vel suda vel peri algu, vel tu aegrota vel vale. 
barbarum hospitem mi in aedis nil moror. sat litiumst.&#151; 
 CHARM. Iamne abis? venalis illic ductitavit, quisquis est; 
non est misericors. sed quid ego hic asto infelix uvidus?  585 
quin abeo huc in Veneris fanum, ut edormiscam hanc crapulam, 
quam potavi praeter animi quam libuit sententiam? 
quasi vinis Graecis Neptunus nobis suffudit mare, 
itaque alvom prodi speravit nobis salsis poculis; 
quid opust verbis? si invitare nos paulisper pergeret,  590 
ibidem obdormissemus: nunc vix vivos amisit domum. 
nunc lenonem quid agat intus visam, convivam meum.&#151;
 

 

 
 ACTVS III 
 

 
 III.i 
 DAEMONES Miris modis di ludos faciunt hominibus: 
[mirisque exemplis somnia in somnis danunt] 
ne dormientis quidem sinunt quiescere.   595 
velut ego hac nocte quae praecessit proxima 
mirum atque inscitum somniavi somnium. 
ad hirundininum nidum visa est simia 
ascensionem ut faceret admolirier 
 * * *              599a 
neque eas eripere quibat inde. postibi 
videtur ad me simia adgredirier, 
rogare scalas ut darem utendas sibi. 
ego ad hoc exemplum simiae respondeo, 
 * * *              603a 
natas ex Philomela ~ atque ex Progne esse hirundines. 
ago cum illa, ne quid noceat meis popularibus. 
atque illa animo iam fieri ferocior; 
videtur ultro mihi malum minitarier. 
in ius vocat med. ibi ego nescio quo modo 
iratus videor mediam arripere simiam; 
concludo in vincla bestiam nequissimam.   610 
nunc quam ad rem dicam hoc attinere somnium, 
numquam hodie quivi ad coniecturam evadere. 
sed quid hic in Veneris fano meae viciniae 
clamoris oritur? animus mirat&lt;ur meus.>
 

 
 III.ii 
 TRACHALIO Pro Cyrenenses populares, vostram ego imploro fidem, 615 
agricolae, accolae propinqui qui estis his regionibus, 
ferte opem inopiae atque exemplum pessumum pessum date. 
vindicate, ne impiorum potior sit pollentia 
quam innocentum, qui se scelere fieri nolunt nobiles. 
statuite exemplum impudenti, date pudori praemium,  620 
facite hic lege potius liceat quam vi victo vivere. 
currite huc in Veneris fanum, vostram iterum imploro fidem, 
qui prope hic adestis quique auditis clamorem meum, 
ferte suppetias qui Veneri Veneriaeque antistitae 
more antiquo in custodelam suom commiserunt caput,  625 
praetorquete iniuriae prius collum quam ad vos pervenat. 
 DA. Quid istuc est negoti? TR. Per ego haec genua te
optestor, senex, 
quisquis es &#151; DAEM. Quin tu ergo omitte genua et quid sit mi
expedi 
&lt;quod tu>multues. TRACH. Teque oro et quaeso, si speras tibi 
hoc anno multum futurum sirpe et laserpicium     630 
eamque eventuram exagogam Capuam salvam et sospitem, 
atque ab lippitudine usque siccitas ut sit tibi, 
[ DAEM. Sanun es? TRACH. Seu tibi confidis fore multam
magudarim] 
ut te ne pigeat dare operam mihi quod te orabo, senex. 
 DAEM. At ego te per crura et talos tergumque obtestor tuom,  635 
ut, tibi ulmeam ni deesse speres virgidemiam 
et tibi eventuram hoc anno uberem messem mali, 
ut mi istuc dicas negoti quid sit, quod tumultues. 
 TRACH. Qui lubet maledicere? equidem tibi bona optavi omnia. 
 DAEM. Bene equidem tibi dico, qui te digna ut eveniant precor. 640 
 TR. Obsecro, hoc praevortere ergo. DA. Quid negotist?
 TR. 
Mulieres 
duae innocentes intus hic sunt, tui indigentes auxili, 
quibus advorsum ius legesque insignite iniuria hic 
facta est fitque in Veneris fano; tum sacerdos Veneria 
indigne adflictatur. DAEM. Quis homo est tanta confidentia,   645 
qui sacerdotem violare audet? sed eae mulieres 
quae sunt? aut quid is iniqui fit? TRACH. Si das operam, eloquar. 
Veneris signum sunt amplexae. nunc &lt;homo audacissimus> 
eas deripere volt. eas ambas esse oportet &lt;liberas>. 
 DAEM. Quis istic est qui deos tam parvi pendit? &lt;paucis expedi>. 650 
 TRACH. Fraudis sceleris parricidi periuri plenis&lt;simus>, 
legirupa impudens impurus inverecundissimus, 
uno verbo absolvam, lenost: quid illum porro praedicem? 
 DAEM. Edepol infortunio hominem praedicas donabilem. 
 TRACH. Qui sacerdoti scelestus faucis interpresserit.    655 
 DAEM. At malo cum magno suo fecit hercle. ite istinc foras, 
Turbalio, Sparax. ubi estis? TRACH. I obsecro intro, subveni 
illis. DAEM. Iterum haud imperabo. sequimini hac. TRACH. 
Age nunciam, 
iube oculos elidere, itidem ut sepiis faciunt coqui. 
 DAEM. Proripite hominem pedibus huc itidem quasi occisam suem.&#151; 660 
 TRACH. Audio tumultum. opinor, leno pugnis pectitur. 
nimis velim improbissimo homini malas edentaverint. 
sed eccas ipsae huc egrediuntur timidae e fano mulieres.
 

 
 III.iii 
 PALAESTRA Nunc id est cum omnium copiarum atque opum, 
auxili, praesidi viduitas nos tenet.       665 
&lt;nulla nunc> speculast quae salutem afferat, 
&lt;nec quam in> partem ingredi persequamur 
&lt;scimus: tanto> in metu nunc sumus ambae, 
&lt;tanta> importunitas tantaque iniuria 
&lt;facta in> nos est modo hic intus ab nostro ero,  670 
qui scelestus sacerdotem anum praecipes 
reppulit propulit perquam indignis modis 
nosque ab signo intimo vi deripuit sua. 
sed nunc sese ut ferunt res fortunaeque nostrae, 
par moriri est. neque est melius morte in malis,    675 
rebus miseris. TRACH. Quid est? quae illaec oratiost? 
cesso ego has consolari? heus, Palaestra, PAL. Qui vocat? 
 TRACH. Ampelisca. AMPELISCA Obsecro, quis est qui vocat? 
 PAL. Quis is est qui nominat? TRACH. Si respexis, scies. 
 PAL. O salutis meae spes. TRACH. Tace ac bono animo es. 680 
me vide. PAL. Si modo id liceat, vis ne opprimat,      680a 
quae vis vim mi afferam ipsa adigit. TR. Ah, desine, nimis inepta
es. 
 PAL. Desiste dictis nunciam miseram me consolari; 
nisi quid re praesidium apparas, Trachalio, acta haec res est. 
 AMP. Certumst moriri quam hunc pati &lt;saevire> lenonem in
me. 
sed muliebri animo sum tamen: miserae &lt;quom venit> in mentem  685 
mihi mortis, metus membra occupat. edepol * hunc acerbum. 
 T. Bonum animum habete. P. Nam, obsecro, unde &lt;ani>mus
mi invenitur? 
 TRACH. Ne, inquam, timete; adsidite hic in ara. AMP. 
Quid istaec ara 
prodesse nobis &lt;plus> potest quam signum in fano hic intus 
Veneris, quod amplexae modo, unde abreptae per vim miserae?  690 
 TRACH. Sedete hic modo, ego hinc vos tamen tutabor. aram habete
hanc 
vobis pro castris, moenia hinc ego vos defensabo; 
praesidio Veneris malitiae lenonis contra incedam. 
 PAL. Tibi auscultamus et, Venus alma, ambae te obsecramus, 
aram amplexantes hanc tuam lacrumantes, genibus nixae,   695 
in custodelam nos tuam ut recipias et tutere; 
illos scelestos, qui tuom fecerunt fanum parvi, 
fac ut ulciscare nosque ut hanc tua pace aram obsidere 
patiare: elautae ambae sumus opera Neptuni noctu, 
ne &lt;invisas> habeas neve idcirco nobis vitio vortas,     700 
si quippiamst, minus quod bene esse lautum tu arbitrare. 
 TRACH. Venus, aequom has petere intellego: decet abs te id impetrari; 
ignoscere his te convenit: metus has id ut faciant subigit. 
te ex concha natam esse autumant, cave tu harum conchas spernas. 
sed optume eccum exit senex, patronus mihique et vobis.    705
 

 
 III.iv 
 DAEMONES Exi e fano, natum quantum est hominum sacrilegissime. 
vos in aram abite sessum. sed ubi sunt? TRACH. Huc respice. 
 DAEM. Optume, istuc volueramus. iube modo accedat prope. 
tun legirupionem hic nobis cum dis facere postulas? 
pugnum in os impinge. LABR. Iniqua haec patior cum pretio tuo.  710 
 DAEM. At etiam minitatur audax? LABR. Ius meum ereptum
est mihi, 
meas mihi ancillas invito me eripis. TRACH. Cedo &lt;iudicem> 
de senatu Cyrenensi quemvis opulentum virum, 
si tuas esse oportet nive eas esse oportet liberas 
nive in carcerem compingi &lt;te> est aequom aetatemque ibi   715 
te usque habitare, donec totum carcerem contriveris. 
 LABR. Non hodie isti rei auspicavi, ut cum furcifero fabuler. 
te ego appello. DAEM. Cum istoc primum, qui te novit, disputa. 
 LABR. Tecum ago. TRACH. At qui mecum agendumst. suntne
illae ancillae tuae? 
 LABR. Sunt. TRACH. Agedum ergo, tange utramvis digitulo
minimo modo. 720 
 L. Quid si attigero? T. Extemplo hercle ego te follem
pugilatorium 
faciam et pendentem incursabo pugnis, periurissime. 
 LABR. Mihi non liceat meas ancillas Veneris de ara abducere? 
 DAEM. Non licet: est lex apud nos&#151; LABR. Mihi cum vestris
legibus 
&lt;nil quicquamst> commerci. equidem istas iam ambas educam foras.  725 
tu, senex, si istas amas, huc arido argentost opus; 
si autem Veneri complacuerunt, habeat, si argentum dabit. 
 DAEM. Det tibi argentum? nunc adeo meam ut scias sententiam, 
occipito modo illis adferre vim ioculo pausillulum, 
ita ego te hinc ornatum amittam, tu ipsus te ut non noveris.  730 
vos adeo, ubi ego innuero vobis, ni ei caput exoculassitis, 
quasi murteta iunci, item ego vos virgis circumvinciam. 
 LA. Vi agis mecum. TR. Etiam vim ~proportas, flagiti
flagrantia? 
 LABR. Tun, trifurcifer, mihi audes inclementer dicere? 
 TRACH. Fateor, ego trifurcifer sum, tu es homo adprime probus:  735 
numqui minus hasce esse oportet liberas? LABR. Quid, liberas? 
 TRACH. Atque eras tuas quidem hercle, atque ex germana Graecia; 
nam altera haec est nata Athenis ingenuis parentibus. 
 DAEM. Quid ego ex te audio? TRACH. Hanc Athenis esse
natam liberam. 
 DA. Mea popularis, obsecro, haec est? TR. Non tu Cyrenensis
es?  740 
 DAEM. Immo Athenis natus altusque educatusque Atticis. 
 TRACH. Opsecro, defende cives tuas, senex. DAEM. O filia 
mea, quom hanc video, mearum me absens miseriarum commones; 
trima quae periit mihi, iam tanta esset, si vivit, scio. 
 LABR. Argentum ego pro istisce ambabus cuiae erant domino dedi;  745 
quid mea refert, haec Athenis natae an Thebis sient, 
dum mihi recte servitutem serviant? TRACH. Itane, impudens? 
tune hic, feles virginalis, liberos parentibus 
sublectos habebis atque indigno quaestu conteres? 
nam huic alterae quae patria sit profecto nescio,    750 
nisi scio probiorem hanc esse, quam te, impuratissime. 
 LA. ~Tuae istae sunt. TR. Contende ergo, uter sit tergo&#151;verior: 
ni offerumentas habebis pluris in tergo tuo, 
quam ulla navis longa clavos, tum ego ero mendacissimus: 
postea aspicito meum, quando ego tuom inspectavero:   755 
ni erit tam sincerum, ut quivis dicat ampullarius 
optimum esse operi faciundo corium et sincerissimum, 
quid causae est quin virgis te usque ad saturitatem sauciem? 
quid illas spectas? quas si attigeris, oculos eripiam tibi. 
 LABR. At qui, quia votas, utramque iam mecum abducam simul.  760 
 DAEM. Quid facies? LABR. Volcanum adducam, is Venerist
adversarius. 
 TRACH. Quo illic it? LABR. Heus, ecquis hic est? heus.
 DAEM. 
Si 
 attigeris ostium, 
iam hercle tibi messis in ore fiet mergis pugneis. 
 LORARIVS Nullum habemus ignem, ficis victitamus aridis. 
 DAEM. Ego dabo ignem, siquidem in capite tuo conflandi copiast.  765 
 LABR. Ibo hercle aliquo quaeritatum ignem. DAEM. Quid
quom inveneris? 
 LA. Ignem magnum hic faciam. DA. Quin ~ inhumanum exuras
tibi? 
 LABR. Immo hasce ambas hic in ara ut vivas comburam, id volo. 
 DAEM. Iam hercle ego te barba continuo arripiam, in ignem coniciam 
teque ambustulatum obiciam magnis avibus pabulum.    770 
quom coniecturam egomet mecum facio, haec illast simia, 
quae has hirundines ex nido volt eripere ingratiis, 
quod ego in somnis somniavi. TRACH. Scin quid tecum oro, senex? 
ut illas serves, vim defendas, dum ego erum adduco meum. 
 D. Quaere erum atque adduce. T. At hic ne&#151; D. 
Maximo malo suo,  775 
si attigerit sive occeptassit. TRACH. Cura. DAEM. Curatumst,
abi. 
 TRACH. Hunc quoque adserva ipsum, ne quo abitat; nam promisimus 
carnufici aut talentum magnum aut hunc hodie sistere. 
 DAEM. Abi modo, ego dum hoc curabo recte. TRACH. Iam
ego revenero.
 

 
 III.v 
 DAEM. Vtrum tu, leno, cum malo lubentius   780 
quiescis an sic sine malo, si copiast? 
 LABR. Ego quae tu loquere flocci non facio, senex. 
meas quidem te invito et Venere et summo Iove 
de ara capillo iam deripiam. DAEM. Tange dum. 
 LABR. Tangam hercle vero. DAEM. Agedum ergo, accede huc
modo. 785 
 LABR. Iube dum recedere istos ambo illuc modo. 
 DAEM. Immo ad te accedent. LABR. Non hercle equidem censeo. 
 DAEM. Quid ages, si accedent propius? LABR. Ego recessero. 
verum, senex, si te umquam in urbe offendero, 
numquam hercle quisquam me lenonem dixerit,    790 
si te non ludos pessimos dimisero. 
 DAEM. Facito istuc quod minitare; sed nunc interim, 
si illas attigeris, dabitur tibi magnum malum. 
 LABR. Quam magnum vero? DAEM. Quantum lenoni sat est. 
 LABR. Minacias ego flocci non faciam tuas,     795 
equidem has te invito iam ambas rapiam. DAEM. Tange dum. 
 LABR. Tangam hercle vero. DAEM. Tanges, at scin quo modo? 
i dum, Turbalio, curriculo, adfert&lt;o domo> 
duas clavas. LABR. Clavas? DAEM. Sed probas. propera
cito. 
ego te hodie faxo recte acceptum, ut dignus es. 800 
 LABR. Eheu, scelestus galeam in navi perdidi; 
nunc mi opportuna hic esset, salva si foret. 
licet saltem istas mi appellare? DAEM. Non licet. 
ehem, optime edepol eccum clavator advenit.     804-805 
 LABR. Illud quidem edepol tinnimentum est auribus. 806 
 DAEM. Age accipe illinc alteram clavam, Sparax. 
age, alter istinc, alter hinc adsistite. 
adsistite ambo. sic. audite nunciam: 
si hercle illic illas hodie digito tetigerit    810 
invitas, ni istunc istis invitassitis 
usque adeo donec qua domum abeat nesciat, 
periistis ambo. si appellabit quempiam, 
vos respondetote istinc istarum vicem; 
sin ipse abire hinc volet, quantum potest  815 
extemplo amplectitote crura fustibus. 
 LABR. Etiam me abire hinc non sinent? DAEM. Dixi satis. 
et ubi ille servos cum ero huc advenerit, 
qui erum accersivit, itote extemplo domum. 
curate haec sultis magna diligentia.&#151;    820 
 LABR. Heu hercle, ne istic fana mutantur cito: 
iam hoc Herculi est, Veneris fanum quod fuit, 
ita duo destituit signa hic cum clavis senex. 
non hercle quo hinc nunc gentium aufugiam scio, 
ita nunc mi utrumque saevit, et terra et mare.     825 
Palaestra. LOR. Quid vis? LABR. Apage, controversia est, 
haec quidem Palaestra, quae respondit, non mea est. 
heus, Ampelisca. LOR. ALTER Cave sis infortunio. 
 LABR. Vltro te. signa ut homines satis recte monent. 
sed vobis dico, heus vos, num molestiaest,     830 
me adire ad illas propius? LOR. Nil nobis quidem. 
 LABR. Numquid molestum mihi erit? LOR. Nil, si caveris. 
 LABR. Quid est quod caveam? LOR. Em, a crasso infortunio. 
 LABR. Quaeso hercle, abire ut liceat. LOR. Abeas, si
velis. 
 LABR. Bene hercle factum. habeo vobis gratiam.  835 
[non] accedam potius. LOR. Illic astato ilico. 
 LABR. Edepol proveni nequiter multis modis. 
certumst hasce hodie usque obsidione vincere.
 

 
 III.vi 
 PLESIDIPPVS Meamne ille amicam leno vi, violentia 
de ara deripere Veneris voluit? TRACHALIO Admodum.  840 
 PLES. Quin occidisti extemplo? TRACH. Gladius non erat. 
 PL. Caperes aut fustem aut lapidem. TR. Quid? ego quasi
canem 
hominem insectarer lapidibus nequissimum? 
 LABR. Nunc pol ego perii, Plesidippus eccum adest. 
converret iam hic me totum cum pulvisculo.     845 
 PLES. Etiamne in ara tunc sedebant mulieres, 
quom ad me profectu's ire? TRACH. Ibidem nunc sedent. 
 PLES. Quis illas nunc illic servat? TRACH. Nescio quis
senex, 
vicinus Veneris; is dedit operam optumam. 
is nunc cum servis servat. ego mandaveram.     850 
 PLES. Duc me ad lenonem recta. ubi illic est homo? 
 LABR. Salve. PLES. Salutem nil moror. opta ocius: 
rapi te obtorto collo mavis an trahi? 
utrum vis opta, dum licet. LABR. Neutrum volo. 
 PLES. Abi sane ad litus curriculo, Trachalio,    855 
iube illos in urbem ire obviam ad portum mihi, 
quos mecum duxi, hunc qui ad carnificem traderent. 
post huc redito atque agitato hic custodiam. 
ego hunc scelestum in ius rapiam exulem. 
age, ambula in ius. LABR. Quid ego deliqui? PLES. Rogas, 860 
quin arrabonem a me accepisti ob mulierem 
et eam hinc abduxti? LABR. Non avexi. PLES. Cur negas? 
 LABR. Quia pol provexi: avehere non quivi miser. 
equidem tibi me dixeram praesto fore 
apud Veneris fanum: &lt;num>quid muto? sumne ibi?    865 
 PLES. In iure causam dicito, hic verbum sat est: 
sequere. LABR. Obsecro te, subveni mi, Charmides. 
rapior optorto collo. CHARMIDES Quis me nominat? 
 LABR. Viden me ut rapior? CHARM. Video, atque inspecto
lubens. 
 LABR. Non subvenire mi audes? CHARM. Quis homo te rapit?  870 
 LABR. Adulescens Plesidippus. CHARM. Vt nanctu's, habe. 
bono animo meliust te in nervom conrepere. 
tibi optigit quod plurimi exoptant sibi. 
 LABR. Quid id est? CHARM. Vt id quod quaerant inveniant
sibi. 
 LABR. Sequere, obsecro, me. CHARM. Pariter suades qualis
es: 875 
tu in nervom rapere, eo me obsecras ut te sequar. 
etiam retentas? LABR. Perii. PLES. Verum sit velim. 
tu, mea Palaestra et Ampelisca, ibidem ilico 
manete, dum ego huc redeo. LOR. Equidem suadeo, 
ut ad nos abeant potius, dum recipis. PLES. Placet,     880 
bene facitis. LABR. Fures mi estis. LOR. Quid, fures?
rape. 
 LABR. Oro obsecro, Palaestra. PLES. Sequere, carnufex. 
 LABR. Hospes&#151; CHARM. Non sum hospes, repudio hospitium
tuom. 
 LABR. Sicine me spernis? CHARM. Sic ago: semel bibo. 
 LABR. Di te infelicent.&#151; CHARM. Isti capiti dicito.    885 
credo alium in aliam beluam hominem vortier: 
illic in columbum, credo, leno vortitur, 
nam in collumbari collus haud multo post erit; 
in nervom ille hodie nidamenta congeret. 
verum tamen ibo, ei advocatus ut siem,    890 
si qui mea opera citius addici potest.&#151;
 

 

 
 ACTVS IV 
 

 
 IV.i 
 DAEMONES Bene factum et volup est, me hodie his mulierculis 
tetulisse auxilium. iam clientas repperi, 
atque ambas forma scitula atque aetatula. 
sed uxor scelesta me omnibus servat modis,    895 
ne quid significem quippiam mulierculis. 
sed Gripus servos noster quid rerum gerat 
miror, de nocte qui abiit piscatum ad mare. 
pol magis sapisset, si dormivisset domi, 
nam nunc et operam ludos facit et retia,      900 
ut tempestas est nunc atque ut noctu fuit. 
in digitis hodie percoquam quod ceperit, 
ita fluctuare video vehementer mare. 
sed ad prandium uxor me vocat. redeo domum. 
iam meas opplebit aures ~ sua vaniloquentia.&#151;   905
 

 
 IV.ii 
 GRIPVS Neptuno has ago gratias meo patrono, 
qui salsis locis incolit pisculentis, 
quom me ex suis locis pulchre ornatum expedivit 
~templis reducem, plurima praeda onustum, 
salute horiae, quae in mari fluctuoso      910 
piscatu novo me uberi compotivit; 
miroque modo atque incredibili hic piscatus mihi lepide evenit, 
neque piscium ullam unciam hodie pondo cepi, nisi hoc quod fero hic
in rete. 
nam ut de nocte multa impigreque exurrexi,      914-915 
lucrum praeposivi sopori et quieti:       916 
tempestate saeva experiri expetivi, 
paupertatem eri qui et meam servitutem 
tolerarem, opera haud fui parcus mea. 
nimis homo nihilist quis piger est nimisque id genus odi ego male. 920 
vigilare decet hominem qui volt sua temperi conficere officia. 
non enim illum expectare oportet, dum erus se ad suom suscitet officium. 
nam qui dormiunt libenter, sine lucro et cum malo quiescunt. 
nam ego nunc mihi, qui impiger fui, 
repperi ut piger, si velim, siem:          925 
hoc ego in mari [quidquid inest] repperi.      925a 
quidquid inest, grave quidem inest; aurum hic ego inesse reor; 
nec mihi consciust ullus homo.          926a 
nunc haec tibi occasio, Gripe optigit, ut liber s&lt;it 
nemo> ex populo praeter te.           927a 
nunc sic faciam, sic consilium est: ad erum veniam docte atque astute. 
pauxillatim pollicitabor pro capite argentum, ut sim liber. 
iam ubi liber ero, igitur demum instruam agrum atque aedis, mancipia, 930 
navibus magnis mercaturam faciam, apud reges rex perhibebor. 
post animi causa mihi navem faciam atque imitabor Stratonicum, 
oppida circumvectabor. 
ubi nobilitas mea erit clara,           933a 
oppidum magnum communibo, ei ego urbi Gripo indam nomen, 
monimentum meae famae et factis, ibi qui regnum magnum instituam. 
magnas res hic agito in mentem instruere. nunc hunc vidulum condam. 
sed hic rex cum aceto pransurust et sale, sine bono pulmento.
 

 
 IV.iii 
 TRACHALIO Heus, mane. GRIP. Quid maneam? TRACH. 
Dum hanc tibi, quam 
 trahis, rudentem complico. 
 GRIP. Mitte modo. TRACH. At pol ego te adiuvo nam bonis
quod bene fit 
 haud perit. 
 GRIP. Turbida tempestas heri fuit,       940 
nil habeo, adulescens, piscium, ne tu mihi esse postules; 
non vides referre me uvidum rete, sine squamoso pecu? 
 TRACH. Non edepol piscis expeto quam tui sermonis sum indigens. 
 GRIP. Enicas iam me odio, quisquis es. TRACH. Non sinam
ego abire hinc te. 
 mane. 
 GR. Cave sis malo. quid tu, malum, nam me retrahis? TR. 
Audi.  945 
 G. Non audio. T. At pol qui audies post. G. Quin
loquere quid vis. 
 TR. Eho mane dum, est operae pretium quod tibi ego narrare volo. 
 GR. Eloquere quid id est? TR. Vide num quispiam consequitur
prope nos. 
 GRIP. Ecquid est quod mea referat? TRACH. Scilicet. 
sed boni consili ecquid in te mihi est?        950 
 GRIP. Quid negoti est, modo dice. TRACH. Dicam, tace, 
si fidem modo das mihi te non fore infidum. 
 GRIP. Do fidem tibi, fidus ero, quisquis es. TRACH. Audi. 
furtum ego vidi qui faciebat; 
noram dominum, id cui fiebat,     955 
post ad furem egomet devenio 
feroque ei condicionem hoc pacto: 
'ego istuc furtum scio cui factum est; 
nunc mihi si vis dare dimidium, 
indicium domino non faciam.' 
is mihi nihil etiam respondit.     960 
quid inde aequom est dari mihi? dimidium 
volo ut dicas. GRIP. Immo hercle etiam amplius, 
nam nisi dat, domino dicundum 
censeo. TRACH. Tuo consilio faciam. 
nunc advorte animum; namque hoc omne 
attinet ad te. GRIP. Quid factumst?     962a 
 TR. Vidulum istum cuiust novi ego hominem iam pridem. GR. 
Quid est? 
 TRACH. Et quo pacto periit. GRIP. At ego quo pacto inventust
scio 
et qui invenit hominem novi et dominus qui nunc est scio.   965 
nihilo pol pluris tua hoc quam quanti illud refert mea: 
ego illum novi cuius nunc est, tu illum cuius antehac fuit. 
hunc homo feret a me nemo, ne tu te speres potis. 
 TRACH. Non ferat si dominus veniat? GRIP. Dominus huic,
ne frustra sis, 
nisi ego nemo natust, hunc qui cepi in venatu meo.      970 
 TRACH. Itane vero? GRIP. Ecquem esse dices in mari piscem
meum? 
quos cum capio, siquidem cepi, mei sunt; habeo pro meis, 
nec manu adseruntur neque illinc partem quisquam postulat. 
in foro palam omnes vendo pro meis venalibus. 
mare quidem commune certost omnibus. TRACH. Adsentio: 975 
qui minus hunc communem quaeso mi esse oportet vidulum? 
in mari inventust communi. GRIP. Esne impudenter impudens? 
nam si istuc ius sit quod memoras, piscatores perierint. 
quippe quom extemplo in macellum pisces prolati sient, 
nemo emat, suam quisque partem piscium poscant sibi,    980 
dicant, in mari communi captos. TRACH. Quid ais, impudens? 
ausu's etiam comparare vidulum cum piscibus? 
eadem tandem res videtur? GRIP. In manu non est mea: 
ubi demisi rete atque hamum, quidquid haesit extraho. 
meum quod rete atque hami nancti sunt, meum potissimumst. 985 
 TR. Immo hercle haud est, siquidem quod vas excepisti. GR. 
Philosophe. 
 TRACH. Sed tu enumquam piscatorem vidisti, venefice, 
vidulum piscem cepisse aut protulisse ullum in forum? 
non enim tu hic quidem occupabis omnis quaestus quos voles: 
et vitorem et piscatorem te esse, impure, postulas.      990 
vel te mihi monstrare oportet piscis qui sit vidulus, 
vel quod in mari non natum est neque habet squamas ne feras. 
 GR. Quid, tu numquam audisti esse antehac vidulum piscem? TR. 
Scelus, 
nullus est. GRIP. Immo est profecto; ego, qui sum piscator,
scio; 
verum raro capitur, nullus minus saepe ad terram venit.     995 
 TRACH. Nil agis, dare verba speras mihi te posse, furcifer. 
 GR. Quo colore est, hoc colore capiuntur pauxilluli; 
sunt alii puniceo corio, magni item; atque atri. TRACH. Scio. 
tu hercle, opino, in vidulum te bis convertes, nisi caves: 
fiet tibi puniceum corium, postea atrum denuo.       1000 
 GRIP. Quod scelus hodie hoc inveni. TRACH. Verba facimus,
it dies. 
vide sis, cuius arbitratu nos vis facere. GRIP. Viduli 
arbitratu. *** ita enim vero. TRACH. Stultus es. GRIP. 
Salve, Thales. 
 TRACH. Tu istunc hodie non feres, nisi das sequestrum aut arbitrum, 
quoius haec res arbitratu fiat. GRIP. Quaeso, sanus es?   1005 
 TRACH. Elleborosus sum. GRIP. At ego cerritus, hunc non
amittam tamen. 
 TRACH. Verbum etiam adde unum, iam in cerebro colaphos apstrudam
tuo; 
iam ego te hic, itidem quasi peniculus novos exurgeri solet, 
ni hunc amittis, exurgebo quidquid umoris tibist. 
 GRIP. Tange: adfligam ad terram te itidem ut piscem soleo polypum. 1010 
vis pugnare? TRACH. Quid opust? quin tu potius praedam divide. 
 GRIP. Hinc tu nisi malum frunisci nil potes, ne postules. 
abeo ego hinc. TR. At ego hinc offlectam navem, ne quo abeas.
mane. 
 GRIP. Si tu proreta isti navi es, ego gubernator ero. 
mitte rudentem, sceleste. TRACH. Mittam: omitte vidulum.    1015 
 GRIP. Numquam hercle hinc hodie ramenta fies fortunatior. 
 TRACH. Non probare pernegando mihi potes, nisi pars datur 
aut ad arbitrum reditur aut sequestro ponitur. 
 GRIP. Quemne ego excepi in mari&#151; TRACH. At ego inspectavi
e litore. 
 GRIP. Mea opera, labore et rete et horia? TRACH. Numqui
minus,  1020 
si veniat nunc dominus cuiust, ego qui inspectavi procul 
te hunc habere, fur sum quam tu? GRIP. Nihilo. TRACH. 
Mane, mastigia: 
quo argumento socius non sum, et fur sum? fac dum ex te sciam. 
 GRIP. Nescio, neque ego istas vestras leges urbanas scio, 
nisi quia hunc meum esse dico. TRACH. Et ego item esse aio meum.  1025 
 GRIP. Mane, iam repperi quo pacto nec fur nec socius sies. 
 TRACH. Quo pacto? GRIP. Sine me hinc abire, tu abi tacitus
tuam viam; 
nec tu me cuiquam indicassis neque ego tibi quicquam dabo; 
tu taceto, ego mussitabo: hoc optimum atque aequissimum est. 
 TRACH. Ecquid condicionis audes ferre? GRIP. Iam dudum
fero:  1030 
ut abeas, rudentem amittas, mihi molestus ne sies. 
 TR. Mane, dum refero condicionem. GR. Te, opsecro hercle,
aufer modo. 
 TRACH. Ecquem in his locis novisti? GRIP. Oportet vicinos
meos. 
 TR. Vbi tu hic habitas? GR. Porro illic longe usque in
campis ultimis. 
 TRACH. Vin qui in hac villa habitat, eius arbitratu fieri?     1035 
 GRIP. Paulisper remitte restem, dum concedo et consulo. 
 TRACH. Fiat. GRIP. Euge, salva res est, praeda haec perpetua
est mea; 
ad meum erum arbitrum vocat me hic intra praesepis meas: 
numquam hercle hodie abiudicabit ab suo triobolum. 
ne iste haud scit quam condicionem tetulerit. ibo ad arbitrum.   1040 
 TR. Quid igitur? GR. Quamquam istuc esse ius meum certo
scio, 
fiat istuc potius, quam nunc pugnem tecum. TRACH. Nunc places. 
 GRIP. Quamquam ad ignotum arbitrum me appellis, si adhibebit
fidem, 
etsist ignotus, notus: si non, notus ignotissimust.
 

 
 IV.iv 
 DAEMONES Serio edepol, quamquam vobis &lt;volo> quae voltis,
mulieres, 1045 
metuo, propter vos ne uxor mea med extrudat aedibus, 
quae me paelices adduxe dicet ante oculos suos. 
vos confugite in aram potius quam ego. PVELLAE Miserae periimus. 
 DAEM. Ego vos salvas sistam, ne timete. sed quid vos foras 
prosequimini? quoniam ego adsum, faciet nemo iniuriam;  1050 
ite, inquam, domum ambo nunciam ex praesidio praesides. 
 GRIP. O ere, salve. DAEM. Salve, Gripe. quid fit? TRACH. 
Tuosne hic servos est? 
 GRIP. Haud pudet. TRACH. Nil ago tecum. GRIP. 
Ergo abi hinc sis. 
 TRACH. Quaeso responde, senex: 
tuos hic servost? DA. Meus est. TR. Em istuc optime,
quando tuost. 
iterum te saluto. DAEM. Et ego te. tune es qui haud multo prius  1055 
abiisti hinc erum accersitum? TR. Ego is sum. DA. Quid
nunc vis tibi? 
 TR. Nempe hic tuos est? DA. Meus est. TR. Istuc
optime, quando tuost. 
 DA. Quid negotist? TR. Vir scelestus illic est. DA. 
Quid fecit tibi 
vir scelestus? TRACH. Homini ego isti talos subfringi volo. 
 DAEM. Quid est? qua de re litigatis nunc inter vos? TRACH. 
Eloquar. 1060 
 GR. Immo ego eloquar. TR. Ego, opinor, rem facesso. GR. 
Si quidem 
sis pudicus, hinc facessas. DAEM. Gripe, animum advorte ac tace. 
 GR. Vtin istic prius dicat? DA. Audi. loquere tu. GR. 
Alienon prius 
quam tuo dabis orationem? TRACH. Vt nequitur comprimi. 
ita ut occepi dicere, illum quem dudum &lt;e fano foras>   1065 
lenonem extrusisti, hic eius vidulum eccillum &lt;tenet>. 
 GR. Non habeo. TR. Negas quod oculis video? GR. 
At ne videas velim. 
habeo, non habeo: quid tu me curas quid rerum geram? 
 TRACH. Quo modo habeas, id refert, iurene anne iniuria. 
 GRIP. Ni istum cepi, nulla causa est quin me condones cruci;  1070 
si in mari reti prehendi, qui tuom potiust quam meum? 
 TR. Verba dat. hoc modo res gesta est ut ego dico. GR. 
Quid tu ais? 
 TRACH. Quod primarius vir dicat: comprime hunc sis, si tuost. 
 GRIP. Quid? tu idem mihi vis fieri quod erus consuevit tibi? 
si ille te comprimere solitust, hic noster nos non solet.     1075 
 DAEM. Verbo illo modo ille vicit. quid nunc tu vis? dic mihi. 
 TRACH. Equidem ego neque partem posco mi istinc de istoc vidulo 
neque meum esse hodie umquam dixi; sed isti inest cistellula 
huius mulieris, quam dudum dixi fuisse liberam. 
 DAEM. Nempe tu hanc dicis quam esse aiebas dudum popularem meam? 1080 
 TRACH. Admodum; et ea quae olim parva gestavit crepundia 
istic in ista cistula insunt, quae isti inest in vidulo. 
hoc neque isti usust, et illi miserae suppetias feret, 
si id dederit, qui suos parentis quaerat. DAEM. Faciam ut det.
tace. 
 GRIP. Nil hercle ego sum isti daturus. TRACH. Nil peto
nisi cistulam 1085 
et crepundia. GRIP. Quid si ea sunt aurea? TRACH. Quid
istuc tua? 
aurum auro expendetur, argentum argento exaequabitur. 
 GRIP. Fac sis aurum ut videam, post ego faciam ut videas cistulam. 
 DAEM. Cave malo ac tace tu. tu perge ut occepisti dicere. 
 TRACH. Vnum te obsecro, ut ted huius commiserescat mulieris, 1090 
si quidem hic lenonis eiust vidulus, quem suspicor; 
hic, nisi de opinione, certum nil dico tibi. 
 GRIP. Viden? scelestus aucupatur. TRACH. Sine me ut occepi
loqui. 
si scelesti illius est hic, cuius dico, vidulus, 
haec poterunt novisse: ostendere his iube. GRIP. Ain? ostendere?  1095 
 DAEM. Haud iniquom dicit, Gripe, ut ostendatur vidulus. 
 G. Immo hercle insignite inique. D. Quidum? G. 
Quia, si ostendero, 
continuo hunc novisse dicent scilicet. TRACH. Scelerum caput, 
ut tute es, item omnis censes esse, periuri caput? 
 GRIP. Omnia istaec ego facile patior, dum hic hinc a me sentiat.  1100 
 TRACH. At qui nunc abs te stat, verum hinc * ibi testimonium. 
 DAEM. Gripe, advorte animum. tu paucis expedi, quid postulas. 
 TRACH. Dixi equidem, sed si parum intellexti, dicam denuo. 
hasce ambas, ut dudum dixi, ita esse oportet liberas: 
haec Athenis parva fuit virgo surpta. GRIP. Dic mihi,    1105 
quid id ad vidulum [pertinet], servae sint istae an &lt;fuerint> liberae? 
 TRACH. Omnia iterum vis memorari, scelus, ut defiat dies. 
 DAEM. Apstine maledictis et mihi quod rogavi dilue. 
 TRACH. Cistellam isti inesse oportet caudeam in isto vidulo, 
ubi sunt signa qui parentes noscere haec possit suos,     1110 
quibuscum periit parva Athenis, sicuti dixi prius. 
 GRIP. Iuppiter te dique perdant. quid ais, vir venefice? 
quid, istae mutae sunt, quae pro se fabulari non queant? 
 TRACH. Eo tacent, quia tacitast &lt;melior> mulier semper quam
loquens. 
 GRIP. Tum pol tu pro portione nec vir nec mulier mihi es.   1115 
 T. Quidum? G. Quia enim neque loquens es neque tacens
umquam bonus. 
quaeso, enumquam hodie licebit mihi loqui? DAEM. Si praeterhac 
&lt;unum> verbum faxis hodie, ego tibi comminuam caput. 
 TRACH. Vt id occepi dicere, senex, eam te quaeso cistulam 
ut iubeas hunc reddere illis; ob eam si quid postulat      1120 
sibi mercedis, dabitur: aliud quidquid ibi est habeat sibi. 
 GRIP. Nunc demum istuc dicis, quoniam ius meum esse intellegis: 
dudum dimidiam petebas partem. TRACH. Immo etiam nunc peto. 
 GRIP. Vidi petere miluom, etiam cum nihil auferret tamen. 
 DAEM. Non ego te comprimere possum sine malo? GRIP. Si
istic tacet, 1125 
ego tacebo; si iste loquitur, sine me pro parte loqui. 
 DAEM. Cedo modo mihi vidulum istum, Gripe. GRIP. Concedam
tibi, 
ac, si istorum nil sit, ut mihi reddas. DAEM. Reddetur. GRIP. 
Tene. 
 DAEM. Audi nunciam, Palaestra atque Ampelisca, hoc quod loquor. 
estne hic vidulus ubi cistellam tuam inesse aiebas? PAL. Is
est.  1130 
 GRIP. Perii hercle ego miser, uti, prius quam plane aspexit,
ilico 
eum esse dixit. PAL. Faciam ego hanc rem &lt;ex procliva pla>nam
tibi. 
cistellam isti inesse oportet caudeam in isto vidulo. 
ibi ego dicam quidquid inerit nominatim: tu mihi 
nullum ostenderis; si falsa dicam, frustra dixero,    1135 
vos tamen istaec, quidquid istic inerit, vobis habebitis; 
sed si erunt vera, tum opsecro te, ut mea mi reddantur. DAEM. 
Placet. 
ius merum oras meo quidem animo. GRIP. At meo hercle &lt;iniuriam>. 
quid si ista aut superstitiosa aut hariolast atque omnia, 
quidquid insit, vera dicet? anne habebit hariola?    1140 
 DAEM. Non feret, nisi vera dicet: nequiquam hariolabitur. 
solve vidulum ergo, ut quid sit verum quam primum sciam. 
 GRIP. Hoc habet, solutust. DAEM. Aperi. video cistellam.
haecinest? 
 PAL. Istaec est. o mei parentes, hic vos conclusos gero, 
huc opesque spesque vestrum cognoscendum condidi.   1145 
 GRIP. Tum tibi hercle deos iratos esse oportet, quisquis es, 
quae parentis tam in angustum tuos locum compegeris. 
 DAEM. Gripe, accede huc; tua res agitur. tu, puella, istinc
procul 
dicito quid insit et qua facie, memorato omnia. 
si hercle tantillum peccassis, quod posterius postules   1150 
te ad verum convorti, nugas, mulier, magnas egeris. 
 GRIP. Ius bonum oras. TRACH. Edepol haud te orat, nam
tu iniuriu's. 
 DAEM. Loquere nunciam, puella. Gripe, animum advorte ac tace. 
 PAL. Sunt crepundia. DAEM. Ecca video. GRIP. Perii
in primo proelio. 
mane, ne ostenderis. DAEM. Qua facie sunt? responde ex ordine.   1155 
 PAL. Ensiculust aureolus primum litteratus. DAEM. Dice
dum, 
in eo ensiculo litterarum quid est? PAL. Mei nomen patris. 
post altrinsecust securicula ancipes, itidem aurea 
litterata: ibi matris nomen in securiculast. DAEM. Mane. 
dic, in ensiculo quid nomen est paternum? PAL. Daemones.   1160 
 DAEM. Di immortales, ubi loci sunt spes meae? GRIP. Immo
edepol meae? 
 TRACH. Pergite, opsecro, continuo. GRIP. Placide, aut
i in malam crucem. 
 DAEM. Loquere matris nomen hic quid in securicula siet. 
 PAL. Daedalis. DAEM. Di me servatum cupiunt. GRIP. 
At me perditum. 
 DAEM. Filiam meam esse hanc oportet, Gripe. GRIP. Sit
per me quidem. 1165 
qui te di omnes perdant, qui me hodie oculis vidisti tuis, 
meque adeo scelestum, qui non circumspexi centiens, 
prius me ne quis inspectaret quam rete extraxi ex aqua. 
 PAL. Post sicilicula argenteola et duae conexae maniculae et 
sucula. GRIP. Quin tu i dierecta, cum sucula et cum porculis.  1170 
 PAL. Et bulla aurea est, pater quam dedit mi natali die. 
 DAEM. Ea est profecto. contineri quin complectar non queo. 
filia mea, salve. ego is sum qui te produxi pater, 
ego sum Daemones, et mater tua eccam hic intus Daedalis. 
 PAL. Salve, mi pater insperate. DAEM. Salve. ut te amplector
libens. 1175 
 TRACH. Volup est cum istuc ex pietate vestra vobis contigit. 
 DAEM. Cape dum, hunc si potes fer intro vidulum, age, Trachalio. 
 TRACH. Ecce Gripi scelera. cum istaec res male evenit tibi, 
Gripe, gratulor. DAEM. Age eamus, mea gnata, ad matrem tuam, 
quae ex te poterit argumentis hanc rem magis exquirere,     1180 
quae te magis tractavit magisque signa pernovit tua.&#151; 
 TRACH. Eamus intro omnes, quando operam promiscam damus.&#151; 
 P. Sequere me, Ampelisca.&#151; A. Cum te di amant, voluptati
est mihi.&#151; 
 GRIP. Sumne ego scelestus, qui illunc hodie excepi vidulum? 
aut cum excepi, qui non alicubi in solo abstrusi loco?      1185 
credebam edepol turbulentam praedam eventuram mihi, 
quia illa mihi tam turbulenta tempestate evenerat. 
credo edepol ego illic inesse argenti et auri largiter. 
quid meliust, quam ut hinc intro abeam et me suspendam clanculum, 
saltem tantisper dum abscedat haec a me aegrimonia?&#151;     1190
 

 
 IV.v 
 DAEMONES Pro di immortales, quis me est fortunatior, 
qui ex improviso filiam inveni meam? 
satin si cui homini dei esse bene factum volunt, 
aliquo illud pacto optingit optatum piis? 
ego hodie neque speravi neque &lt;illud> credidi:   1195 
is improviso filiam inveni tamen; 
et eam de genere summo adulescenti dabo 
ingenuo, Atheniensi et cognato meo. 
ego eum adeo arcessi huc ad me quam primum volo, 
iussique exire huc servom eius, ut ad forum    1200 
iret; nondum egressum esse eum, id miror tamen. 
accedam, opinor, ad fores. quid conspicor? 
uxor complexa collo retinet filiam. 
nimis paene inepta atque odiosa eius amatiost.
 

 
 IV.vi 
Aliquando osculando meliust, uxor, pausam fieri;   1205 
atque adorna, ut rem divinam faciam, cum intro advenero, 
Laribus familiaribus, cum auxerunt nostram familiam. 
sunt domi agni et porci sacres. sed quid istum remoramini, 
mulieres, Trachalionem? atque optime eccum exit foras. 
 TRACHALIO Vbi ubi erit, iam investigabo et mecum ad te adducam
simul 1210 
Plesidippum. DAEM. Eloquere ut haec res optigit de filia; 
eum roga, ut relinquat alias res et huc veniat. TRACH. Licet. 
 DAEM. Dicito daturum meam illi filiam uxorem. TRACH. 
Licet. 
 DAEM. Et patrem eius me novisse et mi esse cognatum. TRACH. 
Licet. 
 D. Sed propera. T. Licet. D. Iam hic fac sit,
cena ut curetur. T. Licet.   1215 
 DAEM. Omnian licet? TRACH. Licet. sed scin quid est quod
te volo? 
quod promisisti ut memineris, hodie ut liber sim. DAEM. Licet. 
 TRACH. Fac ut exores Plesidippum, ut me &lt;manu> emittat. DAEM. 
Licet. 
 TRACH. Et tua filia facito oret: facile exorabit. DAEM. 
Licet. 
 TRACH. Atque ut mi Ampelisca nubat, ubi ego sim liber. DAEM. 
Licet. 1220 
 TRACH. Atque ut gratum mi beneficium factis experiar. DAEM. 
Licet. 
 TRACH. Omnian licet? DAEM. Licet: tibi rursum refero
gratiam. 
sed propera ire in urbem actutum et recipe te huc rursum. T. 
Licet. 
iam hic ero. tu interibi adorna ceterum quod opust.&#151; DAEM. 
Licet. 
Hercules istum infelicet cum sua licentia;          1225 
ita meas replevit auris, quidquid memorabam, licet.
 

 
 IV.vii 
 GRIPVS Quam mox licet te compellare, Daemones? 
 DAEM. Quid est negoti, Gripe? GRIP. De illo vidulo: 
si sapias, sapias; habeas quod di dant boni. 
 DAEM. Aequom videtur tibi, ut ego, alienum quod est,  1230 
meum esse dicam? GRIP. Quodne ego inveni in mari? 
 DAEM. Tanto illi melius optigit qui perdidit; 
tuom esse nihilo magis oportet vidulum. 
 GRIP. Isto tu pauper es, quom nimis sancte pius. 
 DAEM. O Gripe, Gripe, in aetate hominum plurimae   1235 
fiunt trasennae, ubi decipiuntur dolis. 
atque edepol in eas plerumque esca imponitur: 
quam si quis avidus poscit escam avariter, 
decipitur in trasenna avaritia sua. 
ille qui consulte, docte atque astute cavet,   1240 
diutine uti bene licet partum bene. 
mihi istaec videtur praeda praedatum irier, 
ut cum maiore dote abeat quam advenerit. 
egone ut quod ad me allatum esse alienum sciam, 
celem? minime istuc faciet noster Daemones.  1245 
semper cavere hoc sapientis aequissimumst, 
ne conscii sint ipsi malefici suis. 
ego mihi cum ~ lusi nil moror ullum lucrum. 
 GRIP. Spectavi ego pridem comicos ad istunc modum 
sapienter dicta dicere atque eis plaudier,   1250 
cum illos sapientis mores monstrabant poplo: 
sed cum inde suam quisque ibant divorsi domum, 
nullus erat illo pacto ut illi iusserant. 
 DAEM. Abi intro, ne molestu's, linguae tempera. 
ego tibi daturus nil sum, ne tu frustra sis.      1255 
 GRIP. At ego deos quaeso, ut quidquid in illo vidulost, 
si aurum si argentum est, omne id ut fiat cinis.&#151; 
 DAEM. Illuc est quod nos nequam servis utimur. 
nam illic cum ~ servo si quo congressus foret, 
et ipsum sese et illum furti adstringeret;     1260 
dum praedam habere se censeret, interim 
praeda ipsus esset, praeda praedam duceret. 
nunc hinc intro ibo et sacrificabo, postibi 
iubebo nobis cenam continuo coqui.&#151;
 

 
 IV.viii 
 PLESIDIPPVS Iterum mihi istaec omnia itera, mi anime, mi Trachalio, 1265 
mi liberte, mi patrone potius, immo mi pater. 
repperit patrem Palaestra suom atque matrem? TRACHALIO Repperit. 
 PLES. Et popularis est? TRACH. Opino. PLES. Et
mihi nuptura est? 
 TRACH. Suspicor. 
 PLES. Censen hodie despondebit eam mihi, quaeso? TRACH. 
Censeo. 
 PLES. Quid? patri etiam gratulabor cum illam invenit? TRACH. 
Censeo. 1270 
 P. Quid matri eius? T. Censeo. P. Quid ergo censes?
 T. 
Quod rogas, 
censeo. PLES. Dic ergo quanti censes? TRACH. Egone? censeo. 
 PLES. Adsum equidem, ne censionem semper facias. TRACH. 
Censeo. 
 P. Quid si curram? T. Censeo. P. An sic potius
placide? T. Censeo. 
 P. Etiamne eam adveniens salutem? T. Censeo. P. 
Etiam patrem?  1275 
 T. Censeo. P. Post eius matrem? T. Censeo. P. 
Quid postea? 
etiamne adveniens complectar eius patrem? TRACH. Non censeo. 
 P. Quid matrem? T. Non censeo. P. Quid eampse
illam? T. Non censeo. 
 PLES. Perii, dilectum dimisit. nunc non censet, cum volo. 
 T. Sanus non es. sequere.&#151; P. Duc me, mi patrone, quo
libet.&#151;   1280
 

 

 
 ACTVS V 
 

 
 V.i 
 LABRAX Quis me est mortalis miserior qui vivat alter hodie, 
quem ad recuperatores modo damnavit Plesidippus? 
abiudicata a me modo est Palaestra. perditus sum. 
nam lenones ex Gaudio credo esse procreatos, 
ita omnes mortales, si quid est mali lenoni, gaudent.   1285 
nunc alteram illam quae mea est visam huc in Veneris fanum, 
saltem ut eam abducam, de bonis quod restat reliquiarum.
 

 
 V.ii 
 GRIPVS Numquam edepol hodie ad vesperum Gripum inspicietis vivom, 
nisi vidulus mihi redditur. LABR. Perii, cum mentionem 
fieri audio usquam viduli *** quasi palo pectus tundat.    1290 
 GRIP. Istic scelestus liber est: ego qui in mari prehendi 
reti atque excepi vidulum, ei dare negatis quicquam. 
 LABR. Pro di immortales, suo mihi hic sermone arrexit aures. 
 GRIP. Cubitum hercle longis litteris signabo iam usquequaque, 
si quis perdiderit vidulum cum auro atque argento multo,   1295 
ad Gripum ut veniat. non feretis istum, ut postulatis. 
 LABR. Meum hercle illic homo vidulum scit qui habet, ut ego
opinor. 
adeundus mihi illic est homo. di, quaeso, subvenite. 
 GRIP. Quid me intro revocas? hoc volo hic ante ostium extergere. 
nam hoc quidem pol e robigine, non est e ferro factum,   1300 
ita quanto magis extergeo, rutilum atque tenuius fit. 
~ nam quidem hoc venenatumst verum: ita in manibus consenescit. 
 L. Adulescens, salve. G. Di te ament cum inraso capite.
 L. 
Quid fit? 
 G. Verum extergetur. L. Vt vales? G. Quid tu?
num medicus, quaeso, es? 
 LABR. Immo edepol una littera plus sum quam medicus. GRIP. 
Tum tu 1305 
mendicus es? LABR. Tetigisti acu. GRIP. Videtur digna
forma. 
sed quid tibi est? LABR. Hac proxima nocte in mari elavi. 
confracta est navis, perdidi quidquid erat miser ibi omne. 
 GRIP. Quid perdidisti? LABR. Vidulum cum auro atque argento
multo. 
 GRIP. Ecquid meministi, in vidulo qui periit quid ibi infuerit?  1310 
 LABR. Quid refert, qui periit tamen? sine hoc, aliud fabulemur. 
 GRIP. Quid si ego sciam qui invenerit? volo ex te scire signa. 
 LABR. Nummi octingenti aurei in marsuppio infuerunt, 
praeterea centum minaria Philippa in pasceolo sorsus. 
 GRIP. Magna hercle praedast, largiter mercedis indipiscar;  1315 
di homines respiciunt: bene ego hinc praedatus ibo. 
profecto huius est vidulus. perge alia tu expedire. 
 LABR. Talentum argenti commodum magnum inerat in crumina, 
praeterea sinus, cantharus, epichysis, gaulus, cyathus. 
 GRIP. Papae, divitias tu quidem habuisti luculentas.     1320 
 LABR. Miserum istuc verbum et pessimum est, habuisse, et nihil
habere. 
 GRIP. Quid dare velis, qui istaec tibi investiget indicetque? 
eloquere propere celeriter. LABR. Nummos trecentos. GRIP. 
Tricas. 
 L. Quadringentos. G. Tramas putidas. L. Quingentos.
 G. 
Cassam glandem. 
 LABR. Sescentos. GRIP. Curculiunculos minutos fabulare.   1325 
 LABR. Dabo septingentos. GRIP. Os calet tibi, nunc id
frigefactas. 
 LABR. Mille dabo nummum. GRIP. Somnias. LABR. 
Nihil addo. GRIP. Abi 
 igitur. LABR. Audi: 
si hercle abiero hinc, hic non ero. vin centum et mille? GRIP. 
Dormis. 
 LABR. Eloquere quantum postules. GRIP. Quo nihil invitus
addas: 
talentum magnum. non potest triobolum hinc abesse.       1330 
proin tu vel aias vel neges. LABR. Quid istic? necessum est,
video: 
dabitur talentum. GRIP. Accede dum huc: Venus haec volo adroget
te. 
 LABR. Quod tibi libet id mi impera. GRIP. Tange aram
hanc Veneris. 
 LABR. Tango. 
 G. Per Venerem hanc iurandum est tibi. L. Quid iurem?
 G. 
Quod iubebo. 
 LABR. Praei verbis quidvis. id quod domi est, numquam ulli supplicabo. 1335 
 G. Tene aram hanc. L. Teneo. C. Deiera te mi argentum
daturum 
eodem die, &lt;tui> viduli ubi sis potitus. LABR. Fiat. 
 GRIP. Venus Cyrenensis, testem te testor mihi, 
si vidulum illum, quem ego in navi perdidi, 
cum auro atque argento salvom investigavero     1340 
isque in potestatem meam pervenerit, 
tum ego huic Gripo, inquito, et me tangito&#151; 
 LABR. Tum ego huic Gripo&#151; dico, Venus, ut tu audias&#151; 
talentum argenti magnum continuo dabo. 
 GRIP. Si &lt;quid> fraudassis, dic ut te in quaestu tuo  1345 
Venus eradicet, caput atque aetatem tuam. 
tecum hoc habeto tamen, ubi iuraveris. 
 LABR. Illaec advorsum si quid peccasso, Venus, 
veneror te ut omnes miseri lenones sient. 
 GRIP. Tamen fiet, etsi tu fidem servaveris.  1350 
tu hic opperire, iam ego faxo exibit senex; 
eum tu continuo vidulum reposcito.&#151; 
 LABR. Si maxime mi illum reddiderit vidulum, 
non ego illi hodie debeo triobolum. 
meus arbitratust, lingua quod iuret mea.   1355 
sed conticiscam: eccum exit et ducit senem.
 

 
 V.iii 
 GRIPVS Sequere hac. DAEMONES Vbi istic lenost? GRIP. 
Heus tu. em tibi, 
 hic habet vidulum. 
 DAEM. Habeo et fateor esse apud me, et, si tuos est, habeas
tibi. 
omnia, ut quidquid infuit, ita salva sistentur tibi. 
tene, si tuost. LABR. O di immortales, meus est. salve, vidule.   1360 
 D. Tuosne est? L. Rogitas? si quidem hercle Iovis fuit,
meus est tamen. 
 DAEM. Omnia insunt salva; una istinc cistella excepta est modo 
cum crepundiis, quibuscum hodie filiam inveni meam. 
 LABR. Quam? DAEM. Tua quae fuit Palaestra, ea filia inventast
mea. 
 LABR. Bene mehercle factum est. cum istaec res tibi ex sententia  1365 
pulchre evenit, gaudeo. DAEM. Istuc facile non credo tibi. 
 LABR. Immo hercle, ut scias gaudere me, mihi triobolum 
ob eam ne duis, condono te. DAEM. Benigne edepol facis. 
 L. Immo tu quidem hercle vero. G. Heus tu, iam habes
vidulum. 
 L. Habeo. G. Propera. L. Quid properabo? G. 
Reddere argentum mihi. 1370 
 L. Neque edepol tibi do, neque quicquam debeo. G. Quae
haec factio est? 
non debes? LABR. Non hercle vero. GRIP. Non tu iuratus
mihi es? 
 LABR. Iuratus sum, et nunc iurabo, si quid voluptati est mihi: 
ius iurandum rei servandae, non perdendae conditum est. 
 GRIP. Cedo sis mihi talentum magnum argenti, periurissime.    1375 
 DAEM. Gripe, quod tu istum talentum poscis? GRIP. Iuratust
mihi 
dare. LABR. Libet iurare. tun meo pontifex peiurio es? 
 DAEM. Qua pro re argentum promisit hic tibi? GRIP. Si
vidulum 
hunc redegissem in potestatem eius, iuratust dare 
mihi talentum magnum argenti. LABR. Cedo quicum habeam iudicem,  1380 
ni dolo malo instipulatus sis nive etiamdum &lt;haud> siem 
quinque et viginti annos natus. G. Habe cum hoc. L. Aliost
opus. 
 DAEM. Iam ab isto auferre haud &lt;potis> sim, si istunc condemnavero. 
promisistin huic argentum? LABR. Fateor. DAEM. Quod servo
&lt;meo> 
promisisti, meum esse oportet, ne tu, leno, postules        1385 
te hic fide lenonia uti: non potes. GRIP. Iam te ratu's 
nactum hominem quem defraudares? dandum huc argentum est probum: 
id ego continuo huic dabo adeo, me ut hic emittat manu. 
 DAEM. Quando ergo erga te benignus &lt;ego> fui atque opera
mea 
haec tibi sunt servata&#151; GRIP. Immo hercle mea, ne tu dicas
tua.   1390 
 DAEM. Si sapies, tacebis&#151; tum te mihi benigne itidem addecet 
bene merenti bene referre gratiam. LABR. Nempe pro meo 
iure oras? DAEM. Mirum quin tuom ius meo periclo aps te expetam. 
 GRIP. Salvos sum, leno labascit, libertas portenditur. 
 DAEM. Vidulum istunc ille invenit, illud mancipium meum est;   1395 
ego tibi hunc porro servavi cum magna pecunia. 
 LABR. Gratiam habeo, et de talento nulla causa est quin feras, 
quod isti sum iuratus. GRIP. Heus tu, mihi dato ergo, si sapis. 
 DAEM. Tacen an non? GRIP. Tu meam rem simulas agere,
tibi mu *** . 
non hercle istoc me intervortes, si aliam praedam perdidi.      1400 
 DAEM. Vapulabis, verbum si addis istuc unum. GRIP. Vel
hercle enica, 
non tacebo umquam alio pacto, nisi talento comprimor. 
 LABR. Tibi operam hic quidem dat. tace. DAEM. Concede
hoc tu, leno. 
 LABR. Licet. 
 GRIP. Palam age, nolo ego murmurillum neque susurrum fieri. 
 DAEM. Dic mihi, quanti illam emisti tuam alteram mulierculam,  1405 
Ampeliscam? LABR. Mille nummum denumeravi. DAEM. Vin
tibi 
condicionem luculentam ferre me? LABR. Sane volo. 
 D. Dividuom talentum faciam. L. Bene facis. D. 
Pro illa altera, 
libera ut sit, dimidium tibi sume, dimidium huc cedo. 
 LABR. Maxime. DAEM. Pro illo dimidio ego Gripum emittam
manu,  1410 
quem propter tu vidulum et ego gnatam inveni. LABR. Bene facis, 
gratiam habeo magnam. GRIP. Quam mox mi argentum ergo redditur? 
 DAEM. Res soluta est, Gripe. ego habeo. GRIP. At ego
me hercle mavolo. 
 DAEM. Nihil hercle hic tibi est, ne tu speres. iuris iurandi
volo 
gratiam facias. GRIP. Perii hercle. nisi me suspendo, occidi.   1415 
numquam hercle iterum defraudabis me quidem post hunc diem. 
 DAEM. Hic hodie cenato, leno. LABR. Fiat, condicio placet. 
 DAEM. Sequimini intro. spectatores, vos quoque ad cenam vocem, 
ni daturus nil sim neque sit quicquam pollucti domi, 
nive adeo vocatos credam vos esse ad cenam foras.     1420 
verum si voletis plausum fabulae huic clarum dare, 
comissatum omnes venitote ad me ad annos sedecim. 
vos hic hodie cenatote ambo. LABR. Fiat. DAEM. Plausum date.
 

 
	 
		 Plautus 
		 The Latin Library 
		 The Classics Page