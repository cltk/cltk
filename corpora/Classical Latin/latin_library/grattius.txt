Grattius: Cynegetica
		 

		 
		 
	 
	
 

 FALISCUS GRATTIUS
 CYNEGETICON LIBER
 

 

 
Dona cano divum, laetas venantibus artis, 
auspicio, Diana, tuo; prius omnis in armis 
spes fuit et nuda silvas virtute movebant 
inconsulti homines vitaque erat error in omni. 
post alia, propiore, via meliusque profecti    5 
te sociam, Ratio, rebus sumpsere gerendis; 
hinc omne auxilium vitae rectusque reluxit 
ordo et contiguas didicere ex artibus artis 
proserere, hinc demens cecidit violentia retro. 
sed primum auspicium deus artibus altaque circa    10 
firmamenta dedit; tum partis quisque secutus 
exegere suas tetigitque industria finem. 
tu trepidam bello, vitam, Diana, ferino 
qua primam quaerebat opem, dignata repertis 
protegere auxiliis orbemque hac solvere noxa.    15 
adscivere tuo comites sub nomine divae 
centum: omnes nemorum, umentes de fontibus omnes 
Naides, et Latii satyri Faunusque subibant 
Maenaliusque puer, domitrixque Idaea leonum 
mater, et inculto Silvanus termite gaudens.    20 
his ego praesidibus nostram defendere sortem 
contra mille feras et non sine carmine iussus 
carmine et arma dabo et venandi persequar artis. 
armorum casses, plagiique exordia, restes, 
prima iubent tenui nascentem iungere filo    25 
limbum et quadruplicis tormento adstringere limbos: 
illa operum patiens, illa usus linea longi 
tunc ipsum e medio cassem quo nascitur ore 
per senos circum usque sinus laqueabis, ut omni 
concipiat tergo, si quisquam est plurimus, hostem.    30 
at bis vicenos spatium praetendere passus 
rete velim plenisque decem consurgere nodis; 
ingrati maiora sinus impendia sument. 
optuma Cinyphiae, ne quid cunctere, paludes 
lina dabunt; bonus Aeolia de valle Sibyllae    35 
fetus et aprico Tuscorum stuppea campo 
messis contiguum sorbens de flumine rorem, 
qua cultor Latii per opaca silentia Thybris 
labitur inque sinus magno venit ore marinos. 
at contra nostris imbellia lina Faliscis    40 
Hispanique alio spectantur Saetabis usu. 
vix operata suo sacra ad Bubastia lino 
velatur sonipes aestivi turba Canopi: 
ipse in materia damnosus candor inerti 
ostendit longe fraudem atque exterruit hostis.    45 
at pauper rigui custos Alabandius horti 
cannabinas nutrit silvas, quam commoda nostro 
armamenta operi. gravis est tutela, sed illis 
tu licet Haemonios includas retibus ursos. 
tantum ne subeat vitiorum pessimus umor    50 
ante cave: non est umentibus usus in armis, 
nulla fides. ergo seu pressa flumina valle 
inter opus clausaeque malum fecere paludes, 
sive improvisus caelo perfuderit imber, 
illa vel ad flatus Helices oppande serenae    55 
vel caligineo laxanda reponite fumo. 
idcirco et primas linorum tangere messes 
ante vetant quam maturis accenderit annum 
ignibus et claro Plias se prompserit ortu. 
imbiberit: tanto respondet longior usus.    60 
magnum opus et tangi, nisi cura vincitur, impar. 
nonne vides veterum, quos prodit fabula rerum, 
semideos Dilli aggeribus temptare superbis 
caeli iter et matres ausi attrectare deorum, 
quam magna mercede meo sine munere silvas    65 
impulerint? flet adhuc et porro flebit Adonin 
victa Venus, ceciditque suis Ancaeus in arvis 
(et praedexter erat, geminisque securibus ingens) 
ipse deus cultorque feri Tirynthius orbis, 
quem mare, quem tellus, quem praeceps ianua Ditis    70 
omnia temptantem, qua laus erat obvia, passa 
hinc decus et famae primum impetravit honorem. 
exige si qua meis respondet ab artibus ergo 
gratia quae vires fallat collata ferinas: 
sunt quibus immundo decerptae vulture plumae    75 
instrumentum operis fuit et non parva facultas. 
tantum inter nivei iungantur vellera cygni, 
et satis armorum est. haec clara luce coruscant 
terribiles species, at vulture dirus ab atro 
turbat odor silvas meliusque alterna valet res.    80 
sed quam clara tuis et pinguis pluma sub armis, 
tam mollis tactu et non sit creberruma nexu, 
ne reprensa suis properantem linea pennis 
implicet atque ipso mendosa coarguat usu. 
hic magis in cervos valuit metus; ast ubi lentae    85 
interdum Libyco fucantur sandyce pennae 
linteaque expositis lucent anconibus arma, 
rarum si qua metus eludet belua falsos. 
nam fuit et laqueis aliquis curracibus usus: 
cervino iussere magis contexere nervo;    90 
fraus teget insidias habitu mentita ferino. 
quid qui dentatas iligno robore clausit 
venator pedicas, quam dissimulantibus armis 
saepe habet imprudens alieni lucra laboris! 
o felix, tantis quem primum industria rebus    95 
prodidit auctorem! deus ille an proxuma divos 
mens fuit, in caecas aciem quae magna tenebras 
egit et ignarum perfudit lumine vulgus? 
dic age Pierio (fas est) Diana, ministro. 
Arcadium stat fama senem, quem Maenalus auctor    100 
et Lacedaemoniae primum vidistis Amyclae 
per non adsuetas metantem retia valles 
Dercylon. haut illo quisquam se iustior egit, 
hau fuit in terris divum observantior alter: 
ergo illum primis nemorum dea finxit in arvis    105 
auctoremque operi dignata inscribere magno 
iussit adire suas et pandere gentibus artes. 
ille etiam valido primus venabula dente 
induit et proni moderatus vulneris iram 
omne moris excepit onus; tum stricta verutis    110 
dentibus et gemina subiere hastilia furca 
et quidam totis clauserunt ensibus hastas, 
ne cessaret iners in vulnere massa ferino. 
blandimenta vagae fugies novitatis: ibidem 
exiguo nimiove nocent. sed lubricus errat    115 
mos et ab expertis festinant usibus omnes. 
quid, Macetum immensos libeat si dicere contos? 
quam longa exigui spicant hastilia dentes! 
aut contra ut tenero destrictas cortice virgas 
praegravat ingenti pernix Lucania cultro!    120 
omnia tela modi melius finxere salubres, 
quocirca et iaculis habilem perpendimus usum: 
neu leve vulnus eat neu sit brevis impetus illi. 
ipsa arcu Lyciaque suos Diana pharetra 
armavit comites: ne tela relinquite divae:    125 
magnum opus et volucres quondam fecere sagittae. 
disce agedum et validis dilectum hastilibus omnem. 
plurima Threiciis nutritur vallibus Hebri 
cornus et umbrosae Veneris per litora myrtus 
taxique pinusque Altinatesque genestae    130 
et magis incomptos opera iuturus agrestis 
termes. ab Eois descendit virga Sabaeis 
mater odorati multum pulcherruma turis: 
illa suos usus intractatumque decorem 
(sic nemorum iussere deae) natalibus hausit    135 
arbitriis; at enim multo sunt ficta labore 
cetera quae silvis errant hastilia nostris: 
nunquam sponte sua procerus ad aethera termes 
exiit inque ipsa curvantur stirpe genestae. 
ergo age luxuriam primo fetusque nocentis    140 
detrahe: frondosas gravat indulgentia silvas. 
post ubi proceris generosa stirpibus arbor 
se dederit teretisque ferent ad sidera virgae, 
stringe notas circum et gemmantis exige versus. 
his, si quis vitium nociturus sufficit, umor    145 
ulceribus fluet et venas durabit inertis. 
in quinos sublata pedes hastilia plena 
caede manu, dum pomiferis advertitur annus 
frondibus et tepidos autumnus continet imbres. 
sed cur exiguis tantos in partibus orbes    150 
lustramus? prima illa canum, non ulla per artis 
cura prior, sive indomitos vehementior hostis 
nudo marte premas seu bellum ex arte ministres. 
mille canum patriae ductique ab origine mores 
quoique sua. magna indocilis dat proelia Medus    155 
magnaque diversos extollit gloria Celtas. 
arma negant contra martemque odere Geloni, 
sed natura sagax: Perses in utroque paratus. 
sunt qui Seras alant, genus intractabilis irae; 
at contra faciles magnique Lycaones armis.    160 
sed non Hyrcano satis est vehementia gentis 
tanta suae: petiere ultro fera semina silvis; 
dat venus accessus et blando foedere iungit. 
tunc et mansuetis tuto ferus errat adulter 
in stabulis ultroque gravem succedere tigrin    165 
ausa canis maiore tulit de sanguine fetum. 
sed praeceps virtus: ipsa venabitur aula 
ille tibi et pecudum multo cum sanguine crescet. 
pasce tamen: quaecumque domi sibi crimina fecit, 
excutiet silva magnus pugnator adepta.    170 
at fugit adversos idem quos repperit hostis 
Vmber: quanta fides, utinam, et sollertia naris, 
tanta foret virtus et tantum vellet in armis! 
quid, freta si Morinum dubio refluentia ponto 
veneris atque ipsos libeat penetrare Britannos?    175 
o quanta est merces et quantum impendia supra, 
si non ad speciem mentiturosque decores 
(parvis haec una est catulis iactura Britannis), 
at magnum cum venit opus promendaque virtus 
et vocat extremo praeceps discrimine mavors:    180 
non tunc egregios tantum admirere Molossos, 
comparat his versuta suas Athamania ... 
A&Ccedil;orusque Pheraeque et clandestinus Acarnan: 
sicut Acarnanes subierunt proelia furto, 
sic canis illa suos taciturna supervenit hostis.    185 
at clangore citat quos nondum conspicit apros 
Aetola quaecumque canis de stirpe: malignum 
officium, sive illa metus convicia rupit 
seu frustra nimius properat favor. et tamen illud 
ne vanum totas genus aspernere per artis:    190 
mirum quam celeres et quantum nare merentur, 
tum non est victi quoi concessere labori. 
idcirco variis miscebo gentibus usum: 
quondam inconsultis mater dabit Vmbrica Gallis 
sensum agilem, traxere animos de patre Gelonae    195 
Hyrcano et vanae tantum Calydonia linguae 
exibit vitium patre emendata Molosso. 
scilicet ex omni florem virtute capessunt 
et sequitur natura favens. at te leve si qua 
tangit opus pavidosque iuvat compellere dorcas    200 
aut versuta sequi leporis vestigia parvi, 
Petroniost haec fama cani, volucresque Sycambros 
et pictam macula Vertraham delige flava: 
ocior adfectu mentis pennaque cucurrit, 
sed premit inventas, non inventura latentis    205 
illa feras, quae Petroniis bene gloria constat. 
quod si maturo pressantes gaudia lusu 
dissimulare feras tacitique accedere possent, 
illis omne decus, quod nunc, metagontes, habetis, 
constaret: silva sed virtus irrita damnost.    210 
at vestrum non vile genus, non patria, vulgo 
Sparte quos et Creta suos promittit alumnos: 
sed primum celsa lorum cervice ferentem, 
Glympice, te silvis egit Boeotius Hagnon, 
Hagnon Astylides, Hagnon, quem plurima semper    215 
gratia per nostros unum testabitur usus. 
hic trepidas artis et vix novitate sedentes 
vidit qua propior peteret via nec sibi turbam 
contraxit comitem nec vasa tenentia longe: 
unus praesidium atque operi spes magna petito    220 
adsumptus metagon lustrat per nota ferarum 
pascua, per fontes, per quas trivere latebras. 
primae lucis opus: tum signa vapore ferino 
intemerata legens si quast qua fallitur eius 
turba loci, maiore secat spatia extera gyro;    225 
atque hic egressu iam tum sine fraude reperto 
incubuit, spatiis qualis permissa Lechaeis 
Thessalium quadriga decus, quam gloria patrum 
excitat et primae spes ambitiosa coronae. 
sed ne qua ex nimio redeat iactura favore,    230 
lex dicta officiis: neu voce lacesseret hostem 
neve levem praedam aut propioris pignora lucri 
amplexus primos nequiquam effunderet actus; 
iam vero impensum melior fortuna laborem 
cum sequitur iuxtaque domus quaesita ferarum,    235 
et sciat occultos et signis arguat hostes: 
(aut effecta levi testatur gaudia cauda 
aut ipsa infodiens uncis vestigia plantis 
mandit humum celsisve adprensat naribus auras); 
et tamen, ut ne prima faventem pignora fallant,    240 
circum omnem aspretis medius qua clauditur orbis 
ferre pedem accessusque abitusque notare ferarum 
admonet et, si forte loco spes prima fefellit, 
rusum opus incubuit spatiis; at, prospera si res, 
intacto repetet prima ad vestigia gyro.    245 
ergo ubi plena suo rediit victoria fine, 
in partem praedae veniat comes et sua norit 
praemia: sic operi iuvet inseruisse benigne. 
hoc ingens meritumst, haec ultima palma tropaei, 
Hagnon magne, tibi divum concessa favore:    250 
ergo semper eris, dum carmina dumque manebunt 
silvarum dotes atque arma Diania terris. 
hic et semiferam thoum de sanguine prolem 
finxit. non alio maior sub pectore virtus, 
sive in lora voces seu nudi ad pignera martis.    255 
thoes commissos (clarissima fama) leones 
et subiere astu et parvis domuere lacertis; 
nam genus exiguum et pudeat, quam informe, fateri, 
vulpina species: tamen huic exacta voluntas. 
at non est alius quem tanta ad munia fetus    260 
exercere velis, aut te tua culpa refellet 
inter opus, quom sera cadit prudentia damno. 
iunge pares ergo et maiorum pignore signa 
feturam prodantque tibi metagonta parentes, 
qui genuere sua pecus hoc inmane iuventa.    265 
et primum expertos animi, quae gratia primast, 
in venerem iungam. tum sortis cura secunda, 
ne renuat species aut quem detractet honorem. 
sint celsi vultus, sint hirtae frontibus aures, 
os magnum, et patulis agitatos naribus ignes    270 
spirent, adstricti succingant ilia ventres, 
cauda brevis longumque latus discretaque collo 
caesaries neu pexa nimis neu frigoris illa 
impatiens; validis tum surgat pectus ab armis, 
quod magnos capiat motus magnisque supersit.    275 
effuge qui lata pandit vestigia planta: 
mollis in officio. siccis ego dura lacertis 
crura velim et solidos haec in certamina calces. 
sed frustra longus properat labor, abdita si non 
altas in latebras unique inclusa marito    280 
femina: nec patres veneris sub tempore magnos 
illa neque emeritae servat fastigia laudis. 
primi complexus, dulcissuma prima voluptas 
(hunc veneri dedit impatiens natura furorem), 
si tenuit custos et mater adultera non est.    285 
da requiem gravidae solitosque remitte labores: 
vix oneri super illa suo. tum deinde monebo, 
ne matrem indocilis natorum turba fatiget, 
percensere notis iamque inde excernere pravos. 
signa dabunt ipsi. teneris vix artibus haeret    290 
ille tuos olim non defecturus honores, 
iamque illum impatiens aequae vehementia sortis 
extulit: adfectat materna regna sub alvo, 
ubera tota tenet, a tergo liber aperto, 
dum tepida indulget terris clementia mundi;    295 
verum ubi Caurino perstrinxit frigore vesper, 
irreptat turbaque potens operitur inerti. 
illius et manibus vires sit cura futuras 
perpensare: levis deducet pondere fratres: 
nec me pignoribus, nec te mea carmina fallent.    300 
protinus et cultus alios et debita fetae 
blandimenta feres curaque sequere merentem: 
illa perinde suos, ut erit, de lacte minores 
ad longam praestabit opem. tum denique, fetae 
cum desunt operi, fregitque industria matres,    305 
transeat in catulos omnis tutela relictos. 
lacte novam pubem facilique tuebere maza, 
nec luxus alios avidaeque impendia vitae 
noscant: haec magno redit indulgentia damno. 
nec mirum: humanos non est magis altera sensus,    310 
tollit ni ratio et vitiis adeuntibus obstat. 
haec illast Pharios quae fregit noxia reges, 
dum servata cavis potant Mareotica gemmis 
nardiferumque metunt Gangen vitiisque ministrant. 
sic et Achaemenio cecidisti, Lydia, Cyro:    315 
atqui dives eras ac fluminis aurea venis. 
scilicet ad summam ne quid restaret habendi, 
tu quoque luxuriae fictas dum colligis artes 
et sequeris demens alienam, Graecia, culpam, 
o quantum et quotiens decoris frustrata paterni!    320 
at qualis nostris, quam simplex mensa Camillis! 
qui tibi cultus erat post tot, Serrane, triumphos! 
ergo illi ex habitu virtutisque indole priscae 
imposuere orbi Romam caput, actaque ab illis 
ad caelum virtus summosque tetendit honores.    325 
scilicet exiguis magna sub imagine rebus 
prospicies, quae sit ratio, et quo fine regendae. 
idcirco imperium catulis unusque magister 
additur: ille dapes poenamque operamque moramque 
temperet, hunc spectet silvas domitura iuventus.    330 
nec vile arbitrium est: quoicumque haec regna dicantur, 
ille tibi egregia iuvenis de pube legendus, 
utrumque et prudens et sumptis impiger armis. 
quod nisi et accessus et agendi tempora belli 
noverit et socios tutabitur hoste minores,    335 
aut cedent aut illa tamen victoria damnost. 
ergo in opus vigila factusque ades omnibus armis: 
(arma acuere virum); tegat imas fascia suras; 
&lt;sit pell&gt;is vitulina, suis et tergore fulvo 
i&lt;re decet, niteant&gt; canaque e maele galeri,    340 
ima Toletano praecingant ilia cultro 
terribilemque manu vibrata falarica dextra 
det sonitum et curvae rumpant non pervia falces. 
haec tua militia est. quin et Mavortia bello 
vulnera et errantis per tot divertia morbos    345 
causasque adfectusque canum tua cura tuerist. 
stat Fatum supra totumque avidissimus Orcus 
pascitur et nigris orbem circumsonat alis. 
scilicet ad magnum maior ducenda laborem 
cura, nec expertos fallet deus: huic quoque nostrae    350 
est aliud, quod praestet opus, placabile numen. 
nec longe auxilium, licet alti vulneris orae 
abstiterint atroque cadant cum sanguine fibrae: 
inde rape ex ipso qui vulnus fecerit hoste 
virosam eluviem lacerique per ulceris ora    355 
sparge manu, venas dum sucus comprimat acer: 
mortis enim patuere viae. tum pura monebo 
circum labra sequi tenuique includere filo. 
At si pernicies angusto pascitur ore, 
contra pande viam fallentisque argue causas    360 
morborum: in vitio facilis med&lt;icina recenti&gt;; 
sed tacta impositis mulcent p&lt;ecuaria palmis&gt; 
(id satis) aut nigrae circum picis unguine signant; 
quodsi destricto levis est in vulnere noxa, 
ipse habet auxilium validae natale salivae.    365 
illa gravis labes et curis altior illis, 
cum vitium causae totis egere latentes 
corporibus seraque aperitur noxia summa. 
inde emissa lues et per contagia morbi 
venere in vulgum fusaque exercitus ingens    370 
aequali sub labe ruit, nec viribus ullis 
aut merito veniast aut spes exire precanti. 
quod sive a Stygia letum Proserpina nocte 
extulit et Furiis commissam ulciscitur iram, 
seu vitium ex alto spiratque vaporibus aether    375 
pestiferis, seu terra suos populatur honores: 
fontem averte mali. trans altas ducere calles 
admoneo latumque fuga superabitis amnem. 
hoc primum effugium leti: tunc ficta valebunt 
auxilia et nostra quidam redit usus ab arte.    380 
sed varii motus nec in omnibus una potestas: 
disce vices et quae tutelast proxima tempta. 
pluruma per catulos rabies invictaque tardis 
praecipitat letale malum: sit tutius ergo 
antire auxiliis et primas vincere causas.    385 
namque subit, nodis qua lingua tenacibus haeret, 
(vermiculum dixere) mala atque incondita pestis. 
ille ubi salsa siti praecepit viscera longe, 
aestivos vibrans accensis febribus ignes, 
moliturque fugas et sedem spernit amaram.    390 
scilicet hoc motu stimulisque potentibus acti 
in furias vertere canes. ergo insita ferro 
iam teneris elementa mali causasque recidunt. 
nec longa in facto medicinast ulcere: purum 
sparge salem et tenui permulce vulnus olivo:    395 
ante relata suas quam nox bene compleat umbras, 
ecce aderit factique oblitus vulneris ultro 
blanditur mensis cereremque efflagitat ore. 
quid, priscas artes inventaque simplicis aevi, 
si referam? non illa metus solacia falsi    400 
tam longam traxere fidem. collaribus ergo 
sunt qui lucifugae cristas inducere maelis 
iussere aut sacris conserta monilia conchis 
et vivum lapidem et circa Melitensia nectunt 
curalia et magicis adiutas cantibus herbas.    405 
ac sic offectus oculique venena maligni 
vicit tutela pax impetrata deorum. 
at si deformis lacerum dulcedine corpus 
persequitur scabies, longi via pessima leti: 
in primo accessu tristis medicina, sed una    410 
pernicies redimenda anima, quae prima sequaci 
sparsa malost, ne dira trahant contagia vulgus. 
quodsi dat spatium clemens et promonet ortu 
morbus, disce vias et qua sinit artibus exi. 
tunc et odorato medicata bitumina vino    415 
Hipponiasque pices neglectaeque unguen amurcae 
miscuit et summam complectitur ignis in unam. 
inde lavant aegros: atque ira coercita morbi 
laxatusque rigor. quae te ne cura timentem 
differat, et pluvias et Cauri frigora vitent;    420 
duc magis, ut nudis incumbunt vallibus aestus, 
a vento clarique faces ad solis, ut omne 
exsudent vitium subeatque latentibus ultro 
quae facta est medicina vadis. nec non tamen illum 
spumosi catulos mergentem litoris aestu    425 
respicit et facilis Paean adivvit in artes. 
o rerum prudens quantam experientia vulgo 
materiem largita boni, si vincere curent 
desidiam et gratos agitando prendere finis! 
est in Trinacria specus ingens rupe cavique    430 
introsum reditus, circum atrae moenia silvae 
alta premunt ruptique ambustis faucibus amnes; 
Vulcano condicta domus. quam subter eunti 
stagna sedent venis oleoque madentia vivo. 
huc defecta mala vidi pecuaria tabe    435 
saepe trahi victosque malo graviore magistros. 
"te primum, Vulcane, loci, pacemque precamur, 
incola sancte, tuam: da fessis ultima rebus 
auxilia et, meriti si nulla est noxia tanti, 
tot miserare animas liceatque attingere fontis,    440 
sancte, tuos" ter quisque vocant, ter pinguia libant 
tura foco, struitur ramis felicibus ara. 
hic (dictu mirum atque alias ignobile monstrum) 
adversis specibus ruptoque e pectore montis 
venit ovans Austris et multo flumine flammae    445 
emicat ipse: manu ramum pallente sacerdos 
termiteum quatiens "procul hinc extorribus ire 
edico praesente deo, praesentibus aris, 
quis scelus aut manibus sumptum aut in pectore motum
est" 
inclamat: cecidere animi et trepidantia membra.    450 
o quisquis misero fas umquam in supplice fregit, 
quis pretio fratrum meliorisque ausus amici 
sollicitare caput patriosve lacessere divos, 
illum agat infandae comes huc audacia culpae: 
discet commissa quantum deus ultor in ira    455 
pone sequens valeat. sed cui bona pectore mens est 
obsequitur&lt;que&gt; deo, deus illam molliter aram 
lambit et ipse, suos ubi contigit ignis honores, 
defugit a sacris rursumque reconditur antro: 
huic fas auxilium et Vulcania tangere dona.    460 
nec mora, si medias exedit noxia fibras, 
his lave praesidiis adfectaque corpora mulce: 
regnantem excuties morbum. deus auctor, et ipsa 
artem aluit natura suam. quae robore pestis 
acrior aut leto propior via? sed tamen illi    465 
hinc venit auxilium valida vehementius ira. 
quod primam si fallet opem dimissa facultas, 
at tu praecipitem qua spes est proxima labem 
adgredere: in subito subita et medicina tumultu. 
stringendae nares et &lt;bi&gt;na ligamina ferro    470 
armorum, geminaque cruor ducendus ab aure: 
hinc vitium, hinc illa est avidae vehementia pesti. 
ilicet auxiliis fessum solabere corpus 
subsiduasque fraces defusaque Massica prisco 
sparge cado: Liber tenuis e pectore curas    475 
exigit, et morbo Liber medicina furenti. 
quid dicam tussis, quid inertis damna veterni 
aut incurvatae siquast tutela podagrae? 
mille tenent pestes curaque potentia maior. 
mitte age (non opibus tanta est fiducia nostris),    480 
mitte, anime: ex alto ducendum numen Olympo, 
supplicibus&lt;que&gt; vocanda sacris tutela deorum. 
idcirco aeriis molimur compita lucis 
spicatasque faces sacrum ad nemorale Dianae 
sistimus et solito catuli velantur honore,    485 
ipsaque per flores medio in discrimine luci 
stravere arma sacris et pace vacantia festa. 
tum cadus et viridi fumantia liba feretro 
praeveniunt teneraque extrudens cornua fronte 
haedus et ad ramos etiamnum haerentia poma,    490 
lustralis de more sacri, quo tota iuventus 
lustraturque deae proque anno reddit honorem. 
ergo impetrato respondet multa favore 
ad partis, qua poscis opem; seu vincere silvas 
seu tibi fatorum labes exire minasque    495 
cura prior, tua magna fides tutelaque virgo. 
restat equos finire notis, quos arma Dianae 
admittant: non omne meas genus audet in artis. 
est vitium ex animo, sunt quos imbellia fallant 
corpora, praeveniens quondam est incommoda virtus.    500 
consule, Penei qualis perfunditur amne 
Thessalus aut patriae quem conspexere Mycenae 
glaucum: nempe ingens, nempe ardua fundet in auras 
crura. quis Eleas potior lustravit harenas? 
ne tamen hoc attingat opus: iactantior illi    505 
virtus quam silvas durumque lacessere martem. 
nec saevos miratur equos terrena Syene 
scilicet, et Parthis inter sua mollia rura 
mansit honor; veniat Caudini saxa Taburni 
Garganumve trucem aut Ligurinas desuper Alpes;    510 
ante opus excussis cadet unguibus. et tamen illi 
est animus fingetque meas se iussus in artes: 
sed iuxta vitium posuit deus. at tibi contra 
Callaecis lustratur &lt;e&gt;quis scruposa Pyr&lt;ene&gt;, 
non tamen Hispano martem temptare m&lt;inistro&gt;    515 
ausim: &lt;in&gt; muricibus vix ora tenacia ferr&lt;o&gt; 
concedunt. at tota levi Nasam&lt;onia virga&gt; 
fingit equos: ipsis Numidae solver&lt;e capistris&gt; 
audax et patiens operum g&lt;enus. Ille vigebit&gt; 
centum actus spatiis atque eluctabitur iram.    520 
nec magni cultus: sterilis quodcumque remisit 
terra sui tenuesque satis producere rivi. 
sic et Strymonio facilis tutela Bisaltae: 
possent Aetnaeas utinam se ferre per arces, 
qui ludus Siculis. quid tum, si turpia colla    525 
aut tenuis dorso curvatur spina? per illos 
cantatus Graiis Acragas victaeque fragosum 
Nebroden liquere ferae: (o quantus in armis 
ille meis quoius dociles pecuaria fetus 
sufficient) quis Chaonios contendere contra    530 
ausit, vix merita quos signat Achaia palma? 
spadices vix Pellaei valuere Cerauni; 
at tibi devotae magnum pecuaria Cyrrhae, 
Phoebe, decus meruere, levis seu iungere currus 
usus, seu nostras agere in sacraria tensas.    535 
venanti melius pugnat color: optima nigr&lt;a&gt; 
&lt;cru&gt;ra illi badiosque leg&lt;a&gt;nt et a * * * 
&lt;et quo&gt;rum fessas imitantur terga favillas. 
&lt;o quan&gt;tum Italiae (sic di voluere) parentes 
&lt;praestant&gt; et terras omni praecepimus usu    540 
&ltnostraque quam pernix&gt; collustrat prata &lt;iuventus&gt;!
 

 
* * * * * * * * * * * * * * * * * * * * *
 
 
 
 
 
	 The Miscellany 
	 The Latin Library 
	 The Classics Page