Egeria: Itinerarium Pars Prima
		 

		 
		 
	 
	
 

 EGERIA
 ITINERARIUM PEREGRINATIO
 

 

 
 PARS PRIMA 
 

 
I. 1 [deest] 
* * *... ostendebantur iuxta scripturas. Interea ambulantes pervenimus
ad quendam locum, ubi se tamen montes illi, inter quos ibamus, aperiebant
et faciebant vallem infinitam, ingens, planissima et valde pulchram, et
trans vallem apparebat mons sanctus Dei Sina. Hic autem locus, ubi se montes
aperiebant, iunctus est cum eo loco, quo sunt memoriae concupiscentiae.
2. In eo ergo loco cum venitur, ut
tamen commonuerunt deductores sancti illi, qui nobiscum erant, dicentes:
&laquo;consuetudo est, ut fiat hic oratio ab his, qui veniunt, quando de
eo loco primitus videtur mons Dei&raquo;: sicut et nos fecimus. Habebat
autem de eo loco ad montem Dei forsitan quattuor milia totum per valle
illa, quam dixi ingens.
 

 
II. 1. Vallis autem ipsa ingens
est valde, iacens subter latus montis Dei, quae habet forsitan, quantum
potuimus videntes aestimare aut ipsi dicebant, in longo milia passos forsitan
sedecim, in lato autem quattuor milia esse appellabant. Ipsam ergo vallem
nos traversare habebamus, ut possimus montem ingredi.
 

 
2. Haec est autem vallis ingens
et planissima, in qua filii Israhel commorati sunt his diebus, quod sanctus
Moyses ascendit in montem Domini et fuit ibi quadraginta diebus et quadraginta
noctibus. Haec est autem vallis, in qua factus est vitulus, qui locus usque
in hodie ostenditur; nam lapis grandis ibi fixus stat in ipso loco. Haec
ergo vallis ipsa est, in cuius capite ille locus est, ubi sanctus Moyses,
cum pasceret pecora soceri sui, iterum locutus est ei Deus de rubo in igne.
 

 
3. Et quoniam nobis ita erat iter,
ut prius montem Dei ascenderemus, qui hinc paret, &lt;quia> unde veniebamus,
melior ascensus erat, et illinc denuo ad illud caput vallis descenderemus,
id est ubi rubus erat, quia melior descensus montis Dei erat inde: itaque
ergo hoc placuit, ut visis omnibus, quae desiderabamus, descendentes a
monte Dei, ubi est rubus, veniremus, et inde totum per mediam vallem ipsam,
qua iacet in longo, rediremus ad iter cum hominibus Dei, qui nobis singula
loca, quae scripta sunt, per ipsam vallem ostendebant, sicut et factum
est.
 

 
4. Nobis ergo euntibus ab eo loco,
ubi venientes a Pharan feceramus orationem, iter sic fuit, ut per medium
transversaremus caput ipsius vallis et sic plecaremus nos ad montem Dei.
 

 
5. Mons autem ipse per giro quidem
unus esse videtur; intus autem quod ingrederis, plures sunt, sed totum
mons Dei appellatur, specialis autem ille, in cuius summitate est hic locus,
ubi descendit maiestas Dei, sicut scriptum est, in medio illorum omnium
est.
 

 
6. Et cum hi omnes, qui per girum
sunt, tam excelsi sint quam nunquam me puto vidisse, tamen ipse ille medianus,
in quo descendit maiestas Dei, tanto altior est omnibus illis, ut, cum
subissemus in illo, prorsus toti illi montes, quos excelsos videramus,
ita infra nos essent, ac si colliculi permodici essent.
 

 
7. Illud sane satis admirabile est
et sine Dei gratia puto illud non esse, ut, cum omnibus altior sit ille
medianus, qui specialis Sina dicitur, id est in quo descendit maiestas
Domini, tamen videri non possit, nisi ad propriam radicem illius veneris,
ante tamen quam eum subeas; nam posteaquam completo desiderio descenderis
inde, et de contra illum vides, quod, antequam subeas, facere non potest.
Hoc autem, antequam perveniremus ad montem Dei, iam referentibus fratribus
cognoveram, et postquam ibi perveni, ita esse manifeste cognovi.
 

 
III. 1. Nos ergo sabbato sera ingressi
sumus montem, et pervenientes ad monasteria quaedam susceperunt nos ibi
satis humane monachi, qui ibi commorabantur, praebentes nobis omnem humanitatem;
nam et ecclesia ibi est cum presbytero. Ibi ergo mansimus in ea nocte,
et inde maturius die dominica cum ipso presbytero et monachis, qui ibi
commorabantur, coepimus ascendere montes singulos. Qui montes cum infinito
labore ascenduntur, quoniam non eos subis lente et lente per girum, ut
dicimus in cocleas, sed totum ad directum subis ac si per parietem et ad
directum descendi necesse est singulos ipsos montes, donec pervenias ad
radicem propriam illius mediani, qui est specialis Sina.
 

 
2. Hac sic ergo iubente Christo
Deo nostro adiuta. Orationibus sanctorum, qui comitabantur, et sic cum
grandi labore, quia pedibus me ascendere necesse erat (quia prorsus nec
in sella ascendi poterat, tamen ipse labor non sentiebatur, ex ea parte
autem non sentiebatur labor, quia desiderium, quod habebam, iubente Deo
videbam compleri): hora ergo quarta pervenimus in summitatem illam montis
Dei sancti Sina, ubi data est lex, in eo id est locum, ubi descendit maiestas
Domini in ea die, qua mons fumigabat.
 

 
3. In eo ergo loco est nunc ecclesia,
non grandis, quoniam et ipse locus, id est summitas montis, non satis grandis
est, quae tamen ecclesia habet de se gratiam grandem.
 

 
4. Cum ergo iubente Deo persubissemus
in ipsa summitate et pervenissemus ad [h]ostium ipsius ecclesiae, ecce
et occurrit presbyter veniens de monasterio suo, qui ipsi ecclesiae deputabatur,
senex integer et monachus a prima vita et, ut hic dicunt ascitis et quid
plura? qualis dignus est esse in eo loco. Occurrerunt etiam et alii presbyteri,
nec non etiam et omnes monachi, qui ibi commorabantur iuxta montem illum,
id est qui tamen aut aetate aut inbeccillitate non fuerunt impediti.
 

 
5. Verum autem in ipsa summitate
montis illius mediani nullus commanet; nihil enim est ibi aliud nisi sola
ecclesia et spelunca, ubi fuit sanctus Moyses.
 

 
6. Lecto ergo ipso loco omnia de
libro Moysi et facta oblatione ordine suo, hac sic communicantibus nobis,
iam ut exiremus de ecclesia, dederunt nobis presbyteri loci ipsius eulogias,
id est de pomis, quae in ipso monte nascuntur. Nam cum ipse mons sanctus
Sina totus petrinus sit, ita ut nec fruticem habeat, tamen deorsum prope
radicem montium ipsorum, id est seu circa illius, qui medianus est, seu
circa illorum, qui per giro sunt, modica terrola est; statim sancti monachi
pro diligentia sua arbusculas ponunt et pomariola instituunt vel arationes,
et iuxta sibi monasteria, quasi ex ipsius montis terra aliquos fructus
capiant, quos tamen manibus suis elaborasse videantur.
 

 
7. Hac sic ergo posteaquam communicaveramus
et dederant nobis eulogias sancti illi et egressi sumus foras [h]ostium
ecclesiae, tunc coepi eos rogare, ut ostenderent nobis singula loca. Tunc
statim illi sancti dignati sunt singula ostendere. Nam ostenderunt nobis
speluncam illam, ubi fuit sanctus Moyses, cum iterato ascendisset in montem
Dei, ut acciperet denuo tabulas, posteaquam priores illas fregerat peccante
populo, et cetera loca, quaecumque desiderabamus vel quae ipsi melius noverant,
dignati sunt ostendere nobis.
 

 
8. Illud autem vos volo scire, dominae
venerabiles sorores, quia de eo loco, ubi stabamus, id est in giro parietes
ecclesiae, id est de summitate montis ipsius mediani, ita infra nos videbantur
esse illi montes, quos primitus vix ascenderamus, iuxta istum medianum,
in quo stabamus, ac si essent illi colliculi, cum tamen ita infiniti essent,
ut non me putarem aliquando altiores vidisse, nisi quod hic medianus eos
nimium praecedebat. Aegyptum autem et Palaestinam et mare rubrum et mare
illud Parthenicum, quod mittit Alexandriam, nec non et fines Saracenorum
infinitos ita subter nos inde videbamus, ut credi vix possit; quae tamen
singula nobis illi sancti demonstrabant.
 

 
IV.1. Completo ergo omni desiderio,
quo festinaveramus ascendere, coepimus iam et descendere ab ipsa summitate
montis Dei, in qua ascenderamus, in alio monte, qui ei periunctus est,
qui locus appellatur in Choreb; ibi enim est ecclesia.
 

 
2. Nam hic est locus Choreb, ubi
fuit sanctus Helias propheta, qua fugit a facie Achab regis, ubi ei locutus
est Deus dicens: quid tu hic, Helias?, sicut scriptum est in libris regnorum.
Nam et spelunca, ubi latuit sanctus Helias, in hodie ibi ostenditur ante
[h]ostium ecclesiae, quae ibi est; ostenditur etiam ibi altarium lapideum,
quem posuit ipse sanctus Helias ad offerendum Deo, sicut et illi sancti
singula nobis ostendere dignabantur.
 

 
3. Fecimus ergo et ibi oblationem
et orationem impensissimam, et lectus est ipse locus de libro regnorum:
id enim nobis uel maxime ego desideraveram semper, ut, ubicumque venissemus,
semper ipse locus de libro legeretur.
 

 
4. Facta ergo et ibi oblatione accessimus
denuo ad alium locum non longe inde ostendentibus presbyteris vel monachis,
id est ad eum locum, ubi steterat sanctus Aaron cum septuaginta senioribus,
cum sanctus Moyses acciperet a Domino legem ad filios Israhel. In eo ergo
loco, licet et lectum non sit, tamen petra ingens est per girum habens
planitiem supra se, in qua stetisse dicuntur ipsi sancti; nam et in medio
ibi quasi altarium de lapidibus factum habet. Lectus est ergo et ibi ipse
locus de libro Moysi et dictus unus psalmus aptus loco: ac sic facta oratione
descendimus inde.
 

 
5. Ecce et coepit iam esse hora
forsitan octava, et adhuc nobis superabant milia tria, ut perexiremus montes
ipsos, quos ingressi fueramus pridie sera; sed non ipsa parte exire habebamus,
qua intraveramus, sicut superius dixi, quia necesse nos erat et loca omnia
sancta ambulare et monasteria, quaecumque erant ibi, videre et sic ad vallis
illius, quam superius dixi, caput exire, id est huius vallis, quae subiacet
monti Dei.
 

 
6. Propterea autem ad caput ipsius
vallis exire nos necesse erat, quoniam ibi erant monasteria plurima sanctorum
hominum et ecclesia in eo loco, ubi est rubus; qui rubus usque in hodie
vivet et mittet virgultas.
 

 
7. Ac sic ergo perdescenso monte
Dei pervenimus ad rubum hora forsitan decima. Hic est autem rubus, quem
superius dixi, de quo locutus est Dominus Moysi in igne, qui est in eo
loco, ubi monasteria sunt plurima et ecclesia in capite vallis ipsius.
Ante ipsam autem ecclesiam hortus est gratissimus habens aquam optimam
abundantem, in quo horto ipse rubus est.
 

 
8. Locus etiam ostenditur ibi iuxta,
ubi stetit sanctus Moyses, quando ei dixit Deus: &laquo;solve corrigiam
calciamenti tui&raquo; et cetera. Et in eo ergo loco cum pervenissemus,
hora decima erat iam, et ideo, quia iam sera erat, oblationem facere non
potuimus. Sed facta est oratio in ecclesia nec non etiam et in horto ad
rubum; lectus est etiam locus ipse de libro Moysi iuxta consuetudinem: et sic,
quia sera erat, gustavimus nobis locum in horto ante rubum cum sanctis
ipsis: ac sic ergo fecimus ibi mansionem. Et alia die maturius vigilantes
rogavimus presbyteros, ut et ibi fieret oblatio, sicut et facta est.
 

 
V. 1. Et quoniam nobis iter sic
erat, ut per valle illa media, qua tenditur per longum, iremus, id est
illa valle, quam superius dixi, ubi sederant filii Israhel, dum Moyses
ascenderet in montem Dei et descenderet: itaque ergo singula, quemadmodum
venimus per ipsam totam vallem, semper nobis sancti illi loca demonstrabant.
 

 
2. Nam in primo capite ipsius vallis,
ubi manseramus et videramus rubum illum, de quo locutus est Deus sancto
Moysi in igne, videramus etiam et illum locum, in quo steterat ante rubum
sanctus Moyses, quando ei dixit Deus: &laquo;solve corrigiam calciamenti
tui; locus enim, in quo stas, terra sancta est.&raquo;
 

 
3. Ac sic ergo cetera loca, quemadmodum
profecti sumus de rubo, semper nobis coeperunt ostendere. Nam et monstraverunt
locum, ubi fuerunt castra filiorum Israhel his diebus, quibus Moyses fuit
in montem. Monstraverunt etiam locum, ubi factus est vitulus ille; nam
in eo loco fixus est usque in hodie lapis grandis.
 

 
4. Nos etiam, quemadmodum ibamus,
de contra videbamus summitatem montis, quae inspiciebat super ipsa valle
tota, de quo loco sanctus Moyses vidit filios Israhel habentes choros his
diebus, qua fecerant vitulum. Ostenderunt etiam petram ingentem in ipso
loco, ubi descendebat sanctus Moyses cum Iesu, filio Nave, ad quem petram
iratus fregit tabulas, quas afferebat.
 

 
5. Ostenderunt etiam, quemadmodum
per ipsam vallem unusquisque eorum habitationes habuerant, de quibus habitationibus
usque in hodie adhuc fundamenta parent, quemadmodum fuerunt lapide girata.
Ostenderunt etiam locum, ubi filios Israhel iussit currere sanctus Moyses
&laquo;de porta in porta&raquo;, regressus a monte.
 

 
6. Item ostenderunt nobis locum,
ubi incensus est vitulus ipse iubente sancto Moyse, quem fecerat eis Aaron.
Item ostenderunt torrentem illum, de quo potavit sanctus Moyses filios
Israhel, sicut scriptum est in Exodo.
 

 
7. Ostenderunt etiam nobis locum,
ubi de spiritu Moysi acceperunt septuaginta viri. Item ostenderunt locum,
ubi filii Israhel habuerunt concupiscentiam escarum. Nam ostenderunt nobis
etiam et illum locum, qui appellatus est Incendium, quia incensa est quaedam
pars castrorum, tunc qua orante sancto Moyse cessavit ignis.
 

 
8. Ostenderunt etiam et illum locum,
ubi eis pluit manna et coturnices. Ac sic ergo singula, quaecumque scripta
sunt in libris sanctis Moysi facta fuisse in eo loco, id est in ea valle,
quam dixi subiacere monti Dei, id est sancto Sina, ostensa sunt nobis.
Quae quidem omnia singulatim scribere satis fuit, quia nec retinere poterant
tanta; sed cum leget affectio vestra libros sanctos Moysi, omnia diligentius
pervidet, quae ibi facta sunt.
 

 
9. Haec est ergo vallis, ubi celebrata
est pascha completo anno profectionis filiorum Israhel de terra Aegypti,
quoniam in ipsa valle &lt;filii> Israhel commorati sunt aliquandiu, id
est donec sanctus Moyses ascenderet in montem Dei et descenderet primum
et iterato; et denuo tandiu ibi inmorati sunt, donec fieret tabernaculum
et singula, quae ostensa sunt in montem Dei. Nam ostensus est nobis et
ille locus, in quo confixum &lt;a> Moyse est primitus tabernaculum et perfecta
sunt singula, quae iusserat Deus in montem Moysi, ut fierent.
 

 
10. Vidimus etiam in extrema iam
valle ipsa Memorias concupiscentiae, in eo tamen loco, in quo denuo reversi
sumus ad iter nostrum, hoc est ubi exeuntes de valle illa grande reingressi
sumus via, qua veneramus, inter montes illos, quos superius dixeram. Nam
etiam ipsa die accessimus et ad ceteros monachos valde sanctos, qui tamen
pro aetate aut inbecillitate occurrere in monte Dei ad oblationem faciendam
non poterant; qui tamen nos dignati sunt in monasteriis suis advenientes
valde humane suscipere.
 

 
11. Ac sic ergo visa loca sancta
omnia, quae desideravimus, nec non etiam et omnia loca, quae filii Israhel
tetigerant eundo vel redeundo ad montem Dei, visis etiam et sanctis viris,
qui ibi commorabantur, in nomine Dei regressi sumus in Pharan.
 

 
12. Et licet semper Deo in omnibus
gratias agere debeam, non dicam in his tantis et talibus, quae circa me
conferre dignatus est indignam et non merentem, ut perambularem omnia loca,
quae mei meriti non erant: tamen etiam et illis omnibus sanctis nec sufficio
gratias agere, qui meam parvitatem dignabantur in suis monasteriis libenti
animo suscipere vel certe per omnia loca deducere, quae ego semper iuxta
scripturas sanctas requirebam. Plurimi autem ex ipsis sanctis, qui in montem
Dei vel circa ipsum montem commorabantur, dignati sunt nos usque in Pharan
deducere, qui tamen fortiori corpore erant.
 

 
VI.1. Ac sic ergo cum pervenissemus
Pharam, quod sunt a monte Dei milia triginta et quinque, necesse nos fuit
ibi ad resumendum biduo immorari. Ac tertia die inde maturantes venimus
denuo ad mansionem, id est in desertum Pharan, ubi et euntes manseramus,
sicut et superius dixi. Inde denuo alia die facientes aquam et euntes adhuc
aliquantulum inter montes pervenimus ad mansionem, quae erat iam super
mare, id est in eo loco, ubi iam de inter montes exitur et incipitur denuo
totum iam iuxta mare ambulari, sic tamen iuxta mare, ut subito fluctus
animalibus pedes caedat, subito etiam et in centum et in ducentis passibus
aliquotiens etiam et plus quam quingentos passus de mari per eremum ambuletur:
via enim illic penitus non est, sed totum eremi sunt arenosae.
 

 
2. Pharanitae autem, qui ibi consueverunt
ambulare cum camelis suis, signa sibi locis et locis ponent, ad quae signa
se tendent et sic ambulant per diem. Nocte autem signa cameli attendunt.
Et quid plura? diligentius et securius iam in eo loco ex consuetudine Pharanitae
ambulant nocte, quam aliqui hominum ambulare potest in his locis, ubi via
aperta est.
 

 
3. In eo ergo loco de inter montes
exivimus redeuntes, in quo loco et euntes inter montes intraveramus, ac
sic ergo denuo plicavimus nos ad mare. Filii etiam Israhel revertentes
a monte Dei Sina usque ad eum locum reversi sunt per iter, quod ierant,
id est usque ad eum locum, ubi de inter montes exivimus et iunximus nos
denuo ad mare rubrum et inde nos iam iter nostrum, quo veneramus, reversi
sumus: filii autem Israhel de eodem loco, sicut scriptum est in libris
sancti Moysi, ambulaverunt iter suum.
 

 
4. Nos autem eodem itinere et eisdem
mansionibus, quibus ieramus, reversi sumus in Clesma. In Clesma autem cum
venissemus, necesse nos fuit denuo et ibi denuo resumere, quoniam iter
eremi arenosum valde feceramus.
 

 
VII. 1. Sane licet terra Gesse
iam nosse, id est qua primitus ad Aegyptum fueram, tamen ut perviderem
omnia loca, quae filii Israhel exeuntes de Ramesse tetigerant euntes, donec
pervenirent usque ad mare rubrum, qui locus nunc de castro, qui ibi est,
appellatur Clesma; desiderii ergo fuit, ut de Clesma ad terram Gesse exiremus,
id est ad civitatem, quae appellatur Arabia, quae civitas in terra Gesse
est; nam inde ipsum territorium sic appellatur, id est terra Arabiae, terra
Iesse, quae tamen terra Aegypti pars est, sed melior satis quam omnis Aegyptus
est.
 

 
2. Sunt ergo a Clesma, id est a
mare rubro, usque ad Arabiam civitatem mansiones quattuor per eremo, sic
tamen per eremum, ut cata mansiones monasteria sint cum militibus et praepositis,
qui nos deducebant semper de castro ad castrum. In eo ergo itinere sancti,
qui nobiscum erant, hoc est clerici vel monachi, ostendebant nobis singula
loca, quae semper ego iuxta scripturas requirebam; nam alia in sinistro,
alia in dextro de itinere nobis erant, alia etiam longius de via, alia
in proximo.
 

 
3. Nam mihi credat volo affectio
vestra, quantum tamen pervidere potui, filios Israhel sic ambulasse, ut
quantum irent dextra, tantum reverterentur sinistra, quantum denuo in ante
ibant, tantum denuo retro revertebantur: et sic fecerunt ipsum iter, donec
pervenirent ad mare rubrum.
 

 
4. Nam et Epauleum ostensum est
nobis, de contra tamen, et Magdalum fuimus. Nam castrum est ibi nunc habens
praepositum cum milite, qui ibi nunc praesidet pro disciplina Romana. Nam
et nos iuxta consuetudinem deduxerunt inde usque ad aliud castrum, et loco
Belsephon ostensum est nobis, immo in eo loco fuimus. Nam ipse est campus
supra mare rubrum iuxta latus montis, quem superius dixi, ubi filii Israhel,
cum vidissent Aegyptios post se venientes, exclamaverunt.
 

 
5. Oton etiam ostensum est nobis,
quod est iuxta deserta loca, sicut scriptum est, nec non etiam et Socchoth.
Socchoth autem est clivus modicus in media valle, iuxta quem colliculum
fixerunt castra filii Israhel; nam hic est locus, ubi accepta est lex paschae.
 

 
6. Pithona etiam civitas, quam aedificaverunt
filii Israhel, ostensa est nobis in ipso itinere, in eo tamen loco, ubi
iam fines Aegypti intravimus, relinquentes iam terras Saracenorum: nam
et ipsud nunc Phitona castrum est.
 

 
7. Heroum autem civitas, quae fuit
illo tempore, id est ubi occurrit Ioseph patri suo Iacob venienti, sicut
scriptum est in libro Genesis, nunc est come, sed grandis, quod nos dicimus
vicus. Nam ipse vicus ecclesiam habet et martyria et monasteria plurima
sanctorum monachorum, ad quae singula videnda necesse nos fuit ibi descendere
iuxta consuetudinem, quam tenebamus.
 

 
8. Nam ipse vicus nunc appellatur
Hero, quae tamen Hero a terra Iesse miliario iam sexto decimo est, nam
in finibus Aegypti est. Locus autem ipse satis gratus est, nam et pars
quaedam fluminis Nili ibi currit.
 

 
9. Ac sic ergo exeuntes de Hero
pervenimus ad civitatem, quae appellatur Arabia, quae est civitas in terra
Iesse, unde scriptum est dixisse Pharaonem ad Ioseph: &laquo;in meliori
terra Aegypti colloca patrem tuum et fratres in terra Iessen, in terra
Arabiae&raquo;.
 

 
VIII. 1. De Arabia autem civitate
quattuor milia passus sunt Ramessen. Nos autem, ut veniremus ad mansionem
Arabiae, per media Ramesse transivimus: quae Ramessen civitas nunc campus
est, ita ut nec unam habitationem habeat. Paret sane, quoniam et ingens
fuit per girum et multas fabricas habuit; ruinae enim ipsius, quemadmodum
collapsae sunt, in hodie infinitae parent.
 

 
2. Nunc autem ibi nihil aliud est
nisi tantum unus lapis ingens Thebeus, in quo sunt duae statuae exclusae
ingentes, quas dicunt esse sanctorum hominum, id est Moysi et Aaron; nam
dicent, eo quod filii Israhel in honore ipsorum eas posuerint.
 

 
3. Et est ibi praeterea arbor sicomori,
quae dicitur a patriarchis posita esse; nam iam vetustissima est et ideo
permodica est, licet tamen adhuc fructus afferat. Nam cuicumque incommoditas
fuerit, vadent ibi et tollent surculos, et prode illis est.
 

 
4. Hoc autem referente sancto episcopo
de Arabia cognovimus; nam ipse nobis dixit nomen ipsius arboris, quemadmodum
appellant eam Graece, id est DENDROS AL&AElig;THIAS , quod nos dicimus
arbor veritatis. Qui tamen sanctus episcopus nobis Ramessen occurrere dignatus
est; nam est iam senior vir, vere satis religiosus ex monacho et affabilis,
suscipiens peregrinos valde bene; nam et in scripturis Dei valde eruditus
est.
 

 
5. Ipse ergo cum se dignatus fuisset
vexare et ibi nobis occurrere, singula ibi ostendit seu retulit de illas
statuas, quas dixi, ut etiam et de illa arbore sicomori. Nam et hoc nobis
ipse sanctus episcopus retulit, eo quod Pharao, quando vidit, quod filii
Israhel dimiserant eum, tunc ille, priusquam post illos occuparet, isset
cum omni exercitu suo intra Ramesse et incendisset eam omnem, quia infinita
erat valde, et inde post filios Israhel fuisset profectus.
 

 
IX. 1. Nobis autem fortuitu hoc
gratissimum evenit, ut ea die, qua venimus ad mansionem Arabia, pridie
beatissimo die Epiphania esset; nam eadem die vigiliae agendae erant in
ecclesia. Ac sic ergo aliquo biduo ibi tenuit nos sanctus episcopus, sanctus
et vere homo Dei, notus mihi iam satis de eo tempore, a quo ad Thebaidam
fueram.
 

 
2. Ipse autem sanctus episcopus
ex monacho est; nam a pisinno in monasterio nutritus est, et ideo aut tam
eruditus in scripturis est aut tam emendatus in omni vita sua, ut et superius
dixi.
 

 
3. Nos autem inde iam remisimus
milites, qui nobis pro disciplina Romana auxilia praebuerant, quandiu per
loca suspecta ambulaveramus; iam autem, quoniam ager publicum erat per
Aegyptum, quod transiebat per Arabiam civitatem, id est quod mittit de
Thebaida in Pelusio: et ideo iam non fuit necesse vexare milites.
 

 
4. Proficiscentes ergo inde totum
per terram Gessen iter fecimus semper inter vineas, quae dant vinum, et
vineas, quae dant balsamum, et inter pomaria et agros cultissimos et hortos
plurimos iter habuimus totum super ripam fluminis Nili inter fundos frequentissimos,
quae fuerant quondam villae filiorum Israhel. et quid plura? pulchriorem
territorium puto me nusquam vidisse quam est terra Iessen.
 

 
5. Ac sic ergo ab Arabia civitate
iter facientes per biduo totum per terram Gessen pervenimus Tathnis, in
ea civitate, ubi natus est sanctus Moyses. Haec est autem civitas Tathnis,
quae fuit quondam metropolis Pharaonis.
 

 
6. Et licet ea loca, ut superius
dixi, iam nosse, id est quando Alexandriam vel ad Thebaidem fueram, tamen
quia ad plenum discere volebam loca, quae ambulaverunt filii Israhel proficiscentes
ex Ramesse usque ad montem Dei sanctum Sina: ac sic necesse fuit etiam
denuo ad terram Gessen reverti et inde Tathnis. Proficiscentes ergo de
Tathnis, ambulans per iter iam notum perveni Pelusio.
 

 
7. Et inde proficiscens denuo, faciens
iter per singulas mansiones Aegypti, per quas iter habueramus, perveni
ad fines Palaestinae. Et inde in nomine Christi Dei nostri faciens denuo
mansiones aliquod per Palaestina regressa sum in Aelia, id est in Ierusolimam.
 

 
X. 1. Item transacto aliquanto
tempore et iubente Deo fuit denuo voluntas accedendi usque ad Arabiam,
id est ad montem Nabau, in eo loco, in quo iussit Deus ascendere Moysen
dicens ad eum: &laquo;ascende in montem Arabot, montem Nabau, qui est in
terra Moab contra faciem Iericho, et vide terram Chanaan, quam ego do filiis
Israhel in possessionem, et morere in monte ipso, in quem ascenderis&raquo;.
 

 
2. Itaque ergo Deus noster Iesus,
qui sperantes in se non deseret, etiam et in hoc voluntati meae effectum
praestare dignatus est.
 

 
3. Proficiscens ergo Ierusolima
faciens iter cum sanctis, id est presbytero et diaconibus de Ierusolima
et fratribus aliquantis, id est monachis, pervenimus ergo usque ad eum
locum Iordanis, ubi filii Israhel transierant, quando eos sanctus Iesus,
filius Nave, Iordanem traiecerat, sicut scriptum est in libro Iesu Nave.
Nam et locus ille ostensus est nobis quasi modice altior, ubi filii Ruben
et Gad et dimidia tribus Manasse fecerant aram, in ea parte ripae, qua
est Iericho.
 

 
4. Transeuntes ergo fluvium pervenimus
ad civitatem, qui appellatur Libiada, quae est in eo campo, in quo tunc
filii Israhel castra fixerant. Nam et fundamenta de castris filiorum Israhel
et habitationibus ipsorum, ubi commorati sunt, in eo loco in hodie parent.
Campus enim ipse est infinitus subter montes Arabiae super Iordanem. Nam
hic est locus, de quo scriptum est: &laquo;et ploraverunt filii Israhel
Moysen in Arabot Moab et Iordane contra Iericho quadraginta diebus&raquo;.
 

 
5. Hic etiam locus est, ubi post
recessum Moysi statim Iesus, filius Nave, repletus est spiritu scientiae:
imposuerat enim Moyses manus suas super eum, sicut scriptum est.
 

 
6. Nam ipse est locus, ubi scripsit
Moyses librum Deuteronomii. Hic etiam est locus, ubi locutus est Moyses
in aures totius ecclesiae Israhel verba cantici usque in finem huius, qui
scriptus est in libro Deuteronomii. Hic est ipse locus, ubi benedixit sanctus
Moyses, homo Dei, filios Israhel singulatim per ordinem ante obitum suum.
 

 
7. Nos ergo cum venissemus in eodem
campo, peraccessimus ad locum ipsum, et facta est ibi oratio, lecta etiam
pars quaedam Deuteronomii in eo loco nec non etiam et canticus ipsius,
sed et benedictiones, quas dixerat super filios Israhel. Et iterato post
lectione facta est oratio, et gratias Deo agentes movimus inde. Id enim
nobis semper consuetudinis erat, ut ubicumque ad loca desiderata accedere
volebamus, primum ibi fieret oratio, deinde legeretur lectio ipsa de codice,
diceretur etiam psalmus unus pertinens ad rem et iterato fieret ibi oratio.
Hanc ergo consuetudinem iubente Deo semper tenuimus, ubicumque ad loca
desiderata potuimus pervenire.
 

 
8. Ac sic ergo, ut coeptum opus
perficeretur, coepimus festinare, ut perveniremus ad montem Nabau. Euntibus
nobis commonuit presbyter loci ipsius, id est de Libiade, quem ipsum nobiscum
rogantes moveramus de mansione, quia melius ipsa loca noverat; dicit ergo
nobis ipse presbyter: &laquo;si vultis videre aquam, quae fluit de petra,
id est quam dedit Moyses filiis Israhel sitientibus, potestis videre, si
tamen volueritis laborem vobis imponere, ut de via camsemus forsitan miliario
sexto&raquo;.
 

 
9. Quod cum dixisset, nos satis
avidi optati sumus ire, et statim divertentes a via secuti sumus presbyterum,
qui nos ducebat. In eo ergo loco ecclesia est pisinna subter montem, non
Nabau, sed alterum interiorem: sed nec ipse longe est de Nabau. Monachi
autem plurimi commanent ibi vere sancti et quos hic ascites vocant.
 

 
XI. 1. Hi ergo sancti monachi dignati
sunt nos suscipere valde humane, nam et ad salutationem suam permiserunt
nos ingredi. Cum autem ingressi fuissemus ad eos, facta oratione cum ipsis
eulogias nobis dare dignati sunt, sicut habent consuetudinem dandi his,
quos humane suscipiunt.
 

 
2. Ibi ergo inter ecclesiam et monasteria
in medio fluit de petra, aqua ingens, pulchra, valde et limpida, saporis
optimi. Tunc interrogavimus nos etiam et illos sanctos monachos, qui ibi
manebant, quae esset haec aqua talis et tanti saporis. Tunc illi dixerunt:
&laquo;haec est aqua, quam dedit sanctus Moyses filiis Israhel in hac eremo&raquo;.
 

 
3. Facta est ergo iuxte consuetudinem
ibi oratio et lectio ipsa de libris Moysi lecta, dictus etiam psalmus unus;
et sic simul cum illis sanctis clericis et monachis, qui nobiscum venerant,
perexivimus ad montem. Multi autem et ex ipsis monachis sanctis, qui ibi
commanebant iuxta aqua ipsa, qui tamen potuerunt imponere sibi laborem,
dignati sunt nobiscum ascendere montem Nabau.
 

 
4. Itaque ergo proficiscentes de
eodem loco pervenimus ad radicem montis Nabau, qui erat valde excelsus,
ita tamen, ut pars eius maxima sedendo in asellis possit subiri; modice
autem erat acrius, quod pedibus necesse erat subiri cum labore, sicut et
factum est.
 

 
XII. 1. Pervenimus ergo ad summitatem
montis illius, ubi est nunc ecclesia non grandis in ipsa summitate montis
Nabau. Intra quam ecclesiam in eo loco, ubi pulpitus est, vidi locum modice
quasi altiorem tantum hispatii habentem, quantum memoriae solent habere.
 

 
2. Tunc ergo interrogavi illos sanctos,
quidnam esset hoc; qui responderunt: &laquo;hic positus est sanctus Moyses
ab angelis, quoniam, sicut scriptum est, sepulturam illius nullus hominum
scit, quoniam certum est eum ab angelis fuisse sepultum. Nam memoria illius,
ubi positus sit, in hodie non ostenditur; sicut enim nobis a maioribus,
qui hic manserunt, ubi ostensum est, ita et nos vobis monstramus: qui et
ipsi tamen maiores ita sibi traditum a maioribus suis esse dicebant&raquo;.
 

 
3. Itaque ergo mox facta est oratio,
et omnia, quae in singulis locis sanctis per ordinem consueveramus facere,
etiam et hic facta sunt: et sic coepimus egredere de ecclesia. Tunc autem
qui erant loci notores, id est presbyteri vel monachi sancti, dixerunt
nobis: &laquo;si vultis videre loca, quae scripta sunt in libris Moysi,
accedite foras [h]ostium ecclesiae et de summitate ipsa, ex parte tamen
ut posuunt hinc parere, attendite et videte, et dicimus vobis singula,
quae sunt loca haec, quae parent&raquo;.
 

 
4. Tunc nos gavisi satis statim
egressi sumus foras. Nam de [h]ostio ipsius ecclesiae vidimus locum, ubi
intrat Iordanis in mare mortuum, qui locus subter nos, quemadmodum stabamus,
parebat. Vidimus etiam de contra non solum Libiadam, quae citra Iordanem
erat, sed et Iericho, quae trans Iordanem; tantum eminebat excelsus locus,
ubi stabamus, id est ante [h]ostium ecclesiae.
 

 
5. Maxima etiam pars Palaestinae,
quae est terra repromissionis, inde videbatur, nec non et omnis terra Iordanis,
in quantum tamen poterat oculis conspici. In sinistra autem parte vidimus
terras Sodomitum omnes nec non et Segor, quae tamen Segor sola de illis
quinque in hodie constat.
 

 
6. Nam et memoriale ibi est; de
ceteris autem illis civitatibus nihil aliud apparet nisi subversio ruinarum,
quemadmodum in cinerem conversae sunt. Locus etiam, ubi fuit titulus uxoris
Loth, ostensus est nobis, qui locus etiam in scripturis legitur.
 

 
7. Sed mihi credite, dominae venerabiles,
quia columna ipsa iam non paret, locus autem ipse tantum ostenditur: columna
autem ipsa dicitur mari mortuo fuisse cooperta. Certe locum &lt;cum> videremus,
columnam nullam vidimus, et ideo fallere vos super hanc rem non possum.
Nam episcopus loci ipsius, id est de Segor, dixit nobis, quoniam iam aliquot
anni essent, a quo non pareret columna illa. Nam de Segor forsitan sexto
miliario ipse locus &lt;est>, ubi stetit columna illa, quod nunc totum
cooperit aqua.
 

 
8. Item de dextra parte ecclesiae,
a foras tamen, accessimus et ostensae sunt nobis inde a contra duae civitates,
id est Esebon, quae fuit regis Seon, regis Amorreorum, quae nunc appellatur
Exebon, et alia Og, regis Basan, quae nunc dicitur Sasdra. Item de eodem
loco ostensa est nobis a contra Fogor, quae fuit civitas regni Edom.
 

 
9. Hae autem civitates omnes, quas
videbamus, in montibus erant positae, infra autem modice deorsum planior
locus nobis videbatur. Tunc dictum est nobis, quia in isdem diebus, qua
sanctus Moyses vel filii Israhel contra illas civitates pugnaverant, castra
ibi fixa habuissent: nam et signa ibi parebant castrorum.
 

 
10. Sane &lt;de> illa parte montis,
quam dixi sinistra, quae erat super mare mortuum, ostensus est nobis mons
praecisus valde, qui dictus est ante &laquo;Agri specula&raquo;. Hic est
mons, in quo posuit Balac, filius Beor, Balaam divinum ad maledicendos
filios Israhel et noluit Deus ita permittere, sicut scriptum est.
 

 
11. Ac sic ergo visis omnibus, quae
desiderabamus, in nomine Dei revertentes per Iericho et iter omne, quod
iveramus, regressi sumus in Ierusolimam.
 

 
XIII. 1. Item post aliquantum tempus
volui etiam ad regionem Ausitidem accedere propter visendam memoriam sancti
Iob gratia orationis. Multos enim sanctos monachos videbam inde venientes
in Ierusolimam ad visenda loca sancta gratia orationis, qui singula referentes
de eisdem locis fecerunt magis desiderium imponendi mihi laboris, ut etiam
usque ad illa loca accederem, si tamen labor dici potest, ubi homo desiderium
suum compleri videt.
 

 
2. Itaque ergo profecta sum de Ierusolima
cum sanctis, qui tamen dignati sunt itineri meo comitatum praestare, et
ipsi tamen gratia orationis. Habens ergo iter ab Ierusolima usque ad Carneas
eundo per mansiones octo - Carneas autem dicitur nunc civitas Iob, quae
ante dicta est Dennaba in terra Ausitidi, in finibus Idumeae et Arabiae
- : in quo itinere iens vidi super ripam fluminis Iordanis vallem pulchram
satis et amoenam, abundantem vineis et arboribus, quoniam aquae multae
ibi erant et optimae satis.
 

 
3. Nam in ea valle vicus erat grandis,
qui appellatur nunc Sedima. In eo ergo vico, qui est in media planitie
positus, in medio loco est monticulus non satis grandis, sed factus sicut
solent esse tumbae, sed grandes: ibi ergo in summo ecclesia est et deorsum
per girum ipsius colliculi parent fundamenta grandia antiqua, nunc autem
in ipso vico turbae aliquantae commanent.
 

 
4. Ego autem cum viderem locum tam
gratum, requisivi, quisnam locus esset ille tam amoenus. Tunc dictum est
mihi: &laquo;haec est civitas regis Melchisedech, quae dicta est ante Salem,
unde nunc corrupto sermone Sedima appellatur ipse vicus. Nam in isto colliculo,
qui est medio vico positus, in summitatem ipsius fabricam quam vides ecclesia
est, quae ecclesia nunc appellatur Graeco sermone +OPU+ Melchisedech. Nam
hic est locus, ubi optulit Melchisedech hostias Deo puras, id est panes
et vinum, sicut scriptum est eum fecisse&raquo;.
 

 
XIV. 1. Statim ergo ut haec audivi,
descendimus de animalibus, et ecce occurrere dignatus est sanctus presbyter
ipsius loci et clerici; qui nos statim suscipientes duxerunt suso ad ecclesiam.
Ubi cum venissemus, statim iuxta consuetudinem primum facta est oratio,
deinde lectus est ipse locus de libro sancti Moysi, dictus est etiam psalmus
unus competens loco ipsi, et denuo facta. Oratione descendimus.
 

 
2. Cum ergo descendissemus, ait
nobis ille sanctus presbyter iam senior et de scripturis bene instructus,
id est qui ipsi loco praeerat ex monacho, cui presbytero et episcopi plurimi,
quantum postmodum cognovimus, vitae ipsius testimonium grande ferebant,
nam hoc de ipso dicebant, dignus qui praesit in hoc loco, ubi sanctus Melchisedech
advenientem sanctum Abraham hostias Deo puras primus optulit: cum ergo
descendissemus, ut superius dixi, de ecclesia deorsum, ait nobis ipse sanctus
presbyter: &laquo;ecce ista fundamenta in giro colliculo isto, quae videtis,
hae sunt de palatio regis Melchisedech. Nam inde adhuc sic si quis subito
iuxta sibi vult facere domum et fundamenta inde continget, aliquotiens
et de argento et aeramento modica frustella ibi invenit.
 

 
3. Nam ecce ista via, quam videtis
transire inter fluvium Iordanem et vicum istum, haec est qua via regressus
est sanctus Abraham de caede Codollagomor, regis gentium, revertens in
Sodomis, qua ei occurrit sanctus Melchisedech, rex Salem&raquo;.
 

 
XV.1. Tunc ergo quia retinebam
scriptum esse baptizasse sanctum Iohannem in Enon iuxta Salim, requisivi
de eo, quam longe esset ipse locus. Tunc ait ille sanctus presbyter: &laquo;ecce
hic est in ducentis passibus. Nam si vis, ecce modo pedibus duco vos ibi.
Nam haec aqua tam grandis et tam pura, quam videtis in isto vico, de ipso
fonte venit&raquo;.
 

 
2. Tunc ergo gratias ei agere coepi
et rogare, ut duceret nos ad locum, sicut et factum est. Statim ergo coepimus
ire cum eo pedibus totum per vallem amoenissimam, donec perveniremus usque
ad hortum pomarium valde amoenum, ubi ostendit nobis in medio fontem aquae
optimae satis et purae, qui a semel integrum fluvium dimittebat. Habebat
autem ante se ipse fons quasi lacum, ubi parebat fuisse operatum sanctum
Iohannem baptistam.
 

 
3. Tunc dixit nobis ipse sanctus
presbyter: &laquo;in hodie hic hortus aliter non appellatur Graeco sermone
nisi khpou tou agiou Iohanni, id est quod vos dicitis Latine hortus
sancti Iohannis&raquo;. Nam et multi fratres sancti monachi de diversis
locis venientes tendunt se, ut laventur in eo loco.
 

 
4. Denuo ergo et ad ipsum fontem,
sicut et in singulis locis, facta est oratio et lecta est ipsa lectio;
dictus etiam psalmus competens et singula, quae consuetudinis nobis erant
facere, ubicumque ad loca sancta veniebamus, ita et ibi fecimus.
 

 
5. Illud etiam presbyter sanctus
dixit nobis, eo quod usque in hodierna die semper cata pascha, quicumque
essent baptizandi in ipso vico, id est in ecclesia, quae appellatur +OPU+
Melchisedech, omnes in ipso fonte baptizarentur, sic redirent mature ad
candelas cum clericis et monachis dicendo psalmos vel antiphonas et sic
a fonte usque ad ecclesiam sancti Melchisedech deducerentur mature omnes,
qui fuissent baptizati.
 

 
6. Nos ergo accipientes de presbytero
eulogias, id est de pomario sancti Iohannis baptistae, similiter et de
sanctis monachis, qui ibi monasteria habebant in ipso horto pomario, et
gratias semper Deo agentes profecti sumus iter nostrum, quo ibamus.
 

 
XVI. 1. Ac sic ergo euntes aliquandiu
per vallem Iordanis super ripam fluminis ipsius, quia ibi nobis iter erat
aliquandiu, ad subito vidimus civitatem sancti prophetae Heliae, id est
Thesbe, unde ille habuit nomen Helias Thesbites. Inibi est ergo usque in
hodie spelunca, in qua sedit ipse sanctus, et ibi est memoria sancti Gethae,
cuius nomen in libris Iudicum legimus.
 

 
2. Ac sic ergo et ibi gratias Deo
agentes iuxta consuetudinem perexivimus iter nostrum. Item euntes in eo
itinere vidimus vallem de sinistro nobis venientem amoenissimam, quae vallis
erat ingens, mittens torrentem in Iordanem infinitum. Et ibi in ipsa valle
vidimus monasterium cuiusdam fratris nunc, id est monachi.
 

 
3. Tunc ego, ut sum satis curiosa,
requirere coepi, quae esset haec vallis, ubi sanctus monachus nunc monasterium
sibi fecisset; non enim putabam hoc sine causa esse. Tunc dixerunt nobis
sancti, qui nobiscum iter faciebant, id est loci notores: &laquo;haec est
vallis Corra, ubi sedit sanctus Helias Thesbites temporibus Achab regis,
qua famis fuit, et iusso Dei corvus ei escam portabat, et de eo torrente
aquam bibebat. Nam hic torrens, quem vides de ipsa valle percurrentem in
Iordanem, hic est Corra &raquo;.
 

 
4. Ac sic ergo nihilominus Deo gratias
agentes, qui nobis non merentibus singula, quae desiderabamus, dignabatur
ostendere, itaque ergo ire coepimus iter nostrum sicut singulis diebus.
Ac sic ergo facientes iter singulis diebus ad subito de latere sinistro,
unde e contra partes Phoenicis videbamus, apparuit nobis mons ingens et
altus infinitum, qui tendebatur in longo... * * *
 

 

 
[Deest unum folium.] 
 

 

5. Qui sanctus monachus vir ascitis
necesse habuit post tot annos, quibus sedebat in eremum, movere se et descendere
ad civitatem Carneas, ut commoneret episcopum vel clericos temporis ipsius,
iuxta quod ei fuerat revelatum, ut foderent in eo loco, qui ei fuerat ostensus,
sicut et factum est.
 

 

6. Qui fodientes in eo loco, qui ostensus
fuerat, invenerunt speluncam, quam sequentes fuerunt forsitan per passus
centum, quo ad subito fodientibus illis adparuit lapis: quem lapidem cum
perdisco peruissent, invenerunt sculptum in coperculo ipsius Iob. Cui Iob
ad tunc in eo loco facta est ista ecclesia, quam videtis, ita tamen, ut
lapis cum corpore non moveretur in alio loco, sed ibi, ubi inventum fuerat
corpus, positum esset, et ut corpus subter altarium iaceret. illa autem
ecclesia, quam tribunus nescio qui faciebat, sic stat inperfecta usque
in hodie.
 

 
7. Ac sic ergo nos alia die mane
rogavimus episcopum, ut faceret oblationem, sicut et facere dignatus est,
et benedicens nos episcopus profecti sumus. Communicantes ergo et ibi,
gratias agentes Deo semper, regressi sumus in Ierusolimam, iter facientes
per singulas mansiones, per quas ieramus [tres annos].
 

 
XVII. 1. Item in nomine Dei, transacto
aliquanto tempore, cum iam tres anni pleni essent, a quo in Ierusolimam
venisse, visis etiam omnibus locis sanctis, ad quos orationis gratia me
tenderam, et ideo iam revertendi ad patriam animus esset: volui iubente
Deo, ut et ad Mesopotamiam Syriae accedere ad visendos sanctos monachos,
qui ibi plurimi et tam eximiae vitae esse dicebantur, ut vix referri possit;
nec non etiam et gratia orationis ad martyrium sancti Thomae apostoli,
ubi corpus illius integrum positum est, id est apud Edessam, quem se illuc
missurum, posteaquam in caelis ascendisset, Deus noster Iesus testatus
est per epistolam, quam ad Aggarum regem per Ananiam cursorem misit, quae
epistolam cum grandi reverentia apud Edessam civitatem, ubi est ipsud martyrium,
custoditur.
 

 
2. Nam mihi credat volo affectio
vestra, quoniam nullus Christianorum est, qui non se tendat illuc gratia
orationis, quicumque tamen usque ad loca sancta, id est in Ierusolimis,
accesserit; et hic locus de Ierusolima vicesima et quinta mansione est.
 

 
3. Et quoniam de Antiochia propius
est Mesopotamiam, fuit mihi iubente Deo oportunum satis, ut, quemadmodum
revertebar Constantinopolim, quia per Antiochiam iter erat, inde ad Mesopotamiam
irem, sicut et factum est Deo iubente.
 

 
XVIII. 1. Itaque ergo in nomine
Christi Dei nostri profecta sum de Antiochia ad Mesopotamiam habens iter
per mansiones seu civitates aliquot provinciae Syriae Coelen, quae est
Antiochiae, et inde ingressa fines provinciae Augustofratensis perveni
ad civitatem Hierapolim, quae est metropolis ipsius provinciae, id est
Augustofratensis. Et quoniam haec civitas valde pulchra et opulenta est
atque abundans omnibus, necesse me fuit ibi facere stativam, quoniam iam
inde non longe erant fines Mesopotamiae.
 

 
2. Itaque ergo proficiscens de Hierapolim
in quintodecimo miliario in nomine Dei perveni ad fluvium Euphraten, de
quo satis bene scriptum est esse &laquo;flumen magnum Euphraten&raquo;
et ingens, et quasi terribilis est; ita enim decurrit habens impetum, sicut
habet fluvius Rhodanus, nisi quod adhuc maior est Euphrates.
 

 
3. Itaque ergo quoniam necesse erat
eum navibus transire, et navibus non nisi maioribus, ac sic immorata sum
ibi forsitan plus media die; et inde in nomine Dei transito flumine Euphraten
ingressa sum fines Mesopotamiae Syriae.
 

 
XIX. 1. Ac sic denuo faciens iter
per mansiones aliquot perveni ad civitatem, cuius nomen in scripturis positum
legimus, id est Batanis, quae civitas usque in hodie est. Nam et ecclesia
cum episcopo vere sancto et monacho et confessore habet et martyria aliquanta.
Ipsa etiam civitas abundans multitudine hominum est; nam et miles ibi sedet
cum tribuno suo.
 

 
2. Unde denuo proficiscens, pervenimus
in nomine Christi Dei nostri Edessam. Ubi cum pervenissemus, statim perreximus
ad ecclesiam et ad martyrium sancti Thomae. Itaque ergo iuxta consuetudinem
factis orationibus et cetera, quae consuetudo erat fieri in locis sanctis,
nec non etiam et aliquanta ipsius sancti Thomae ibi legimus.
 

 
3. Ecclesia autem, ibi quae est,
ingens et valde pulchra et nova dispositione, ut vere digna est esse domus
Dei; et quoniam multa erant, quae ibi desiderabam videre, necesse me fuit
ibi stativa triduana facere.
 

 
4. Ac sic ergo vidi in eadem civitate
martyria plurima nec non et sanctos monachos, commanentes alios per martyria,
alios longius de civitate in secretioribus locis habentes monasteria.
 

 
5. Et quoniam sanctus episcopus
ipsius civitatis, vir vere religiosus et monachus et confessor, suscipiens
me libenter ait mihi: &laquo;quoniam video te, filia, gratia religionis
tam magnum laborem tibi imposuisse, ut de extremis porro terris venires
ad haec loca, itaque ergo, si libenter habes, quaecumque loca sunt hic
grata ad videndum Christianis, ostendimus tibi&raquo;. Tunc ergo gratias
agens Deo primum et sic ipsum rogavi plurimum, ut dignaretur facere, quod
dicebat.
 

 
6. Itaque ergo duxit me primum ad
palatium Aggari regis et ibi ostendit mihi archiotypam ipsius ingens, simillimam,
ut ipsi dicebant, marmoream, tanti nitoris ac si de margarita esset; in
cuius Aggari vultu parebat de contra vere fuisse hunc virum satis sapientem
et honoratum. Tunc ait mihi sanctus episcopus: &laquo;ecce rex Aggarus,
qui antequam videret Dominum, credidit ei, quia esset vere filius Dei&raquo;.
Nam erat et iuxta archiotypa similiter de tali marmore facta, quam dixit
filii ipsius esse Magni, similiter et ipsa habens aliquid gratiae in vultu.
 

 
7. Item perintravimus in interiori
parte palatii; et ibi erant fontes piscibus pleni, quales ego adhuc nunquam
vidi, id est tantae magnitudinis et vel tam perlustres aut tam boni saporis.
Nam ipsa civitas aliam aquam penitus non habet nunc nisi eam, quae de palatio
exit, quae est ac si fluvius ingens argenteus.
 

 
8. Et tunc retulit mihi de ipsa
aqua sic sanctus episcopus dicens: &laquo;quodam tempore, posteaquam scripserat
Aggarus rex ad Dominum et Dominus rescripserat Aggaro per Ananiam cursorem,
sicut scriptum est in ipsa epistola: transacto ergo aliquanto tempore superveniunt
Persi et girant civitatem istam.
 

 
9. Sed statim Aggarus epistolam
Domini ferens ad portam cum omni exercitu suo publice oravit. Et post dixit:
&laquo;Domine Iesu, tu promiseras nobis, ne aliquis [h]ostium ingrederetur
civitatem istam, et ecce nunc Persae inpugnant nos&raquo;. Quod cum dixisset
tenens manibus levatis epistolam ipsam apertam rex, ad subito tantae tenebrae
factae sunt, foras civitatem tamen ante oculos Persarum, cum iam prope
plicarent civitati, ita ut usque tertium miliarium de civitate essent:
sed ita mox tenebris turbati sunt, ut vix castra ponerent et pergirarent
in miliario tertio totam civitatem.
 

 
10. Ita autem turbati sunt Persae,
ut nunquam viderent postea, qua parte in civitate ingrederentur, sed custodirent
civitatem per giro clusam hostibus in miliario tamen tertio, quam tamen
custodierunt mensibus aliquod.
 

 
11. Postmodum autem, cum viderent
se nullo modo posse ingredi in civitatem, voluerunt siti eos occidere,
qui in civitate erant. Nam monticulum istum, quem vides, filia, super civitate
hac, in illo tempore ipse huic civitati aquam ministrabat. Tunc videntes
hoc Persae averterunt ipsam aquam a civitate et fecerunt ei decursum contra
ipso loco, ubi ipsi castra posita habebant.
 

 
12. In ea ergo die et in ea hora,
qua averterant Persae aquam, statim hii fontes, quos vides in eo loco,
iusso Dei a semel eruperunt: ex ea die hi fontes usque in hodie permanent
hic gratia Dei. Illa autem aqua, quam Persae averterant, ita siccata est
in ea hora, ut nec ipsi haberent vel una die quod biberent, qui obsedebant
civitatem, sicut tamen et usque in hodie apparet; nam postea nunquam nec
qualiscumque humor ibi apparuit usque in hodie.
 

 
13. Ac sic iubente Deo, qui hoc
promiserat futurum, necesse fuit eos statim reverti ad sua, id est in Persida.
Nam et postmodum quotienscumque voluerunt venire et expugnare hanc civitatem
hostes, haec epistola prolata est et lecta est in porta, et statim nutu
Dei expulsi sunt omnes hostes&raquo;.
 

 
14. Illud etiam retulit sanctus
episcopus: &laquo;eo quod hii fontes ubi eruperunt, ante sic fuerit campus
intra civitatem subiacens palatio Aggari. Quod palatium Aggari quasi in
editiori loco positum erat, sicut et nunc paret, ut vides. Nam consuetudo
talis erat in illo tempore, ut pabtia, quotiensque fabricabantur, semper
in editioribus locis fierent.
 

 
15. Sed postmodum quam hii fontes
in eo loco eruperunt, tunc ipse Aggarus filio suo Magno, id est isti, cuius
archiotypa vides iuxta patre posita, hoc palatium fecit in eo loco, ita
tamen, ut hii fontes intra palatium includerentur&raquo;.
 

 
16. Postea ergo quam haec omnia
retulit sanctus episcopus, ait ad me: &laquo;eamus nunc ad portam, per
quam ingressus est Ananias cursor cum illa epistola, quam dixeram&raquo;.
Cum ergo venissemus ad portam ipsam, stans episcopus fecit orationem et
legit nobis ibi ipsas epistolas et denuo benedicens nos facta est iterato
oratio.
 

 
17. Illud etiam retulit nobis sanctus
ipse dicens: &laquo;eo quod ex ea die, qua Ananias cursor per ipsam portam
ingressus est cum epistolam Domini, usque in praesentem diem custodiatur,
ne quis immundus, ne quis lugubris per ipsam portam transeat, sed nec corpus
alicuius mortui eiciatur per ipsam portam&raquo;.
 

 
18. Ostendit etiam nobis sanctus
episcopus memoriam Aggari vel totius familiae ipsius valde pulchra, sed
facta more antiquo. Duxit etiam nos et ad illum palatium superiorem, quod
habuerat primitus rex Aggarus, et si qua praeterea loca erant, monstravit
nobis.
 

 
19. Illud etiam satis mihi grato
fuit, ut epistolas ipsas sive Aggari ad Dominum sive Domini ad Aggarum,
quas nobis ibi legerat sanctus episcopus, acciperem mihi ab ipso sancto.
Et licet in patria exemplaria ipsarum haberem, tamen gratius mihi visum
est, ut et ibi eas de ipso acciperem, ne quid forsitan minus ad nos in
patria pervenisset; nam vere amplius est, quod hic accepi. Unde si Deus
noster Iesus iusserit et venero in patria, legitis vos, dominae animae
meae.
 

 
XX. 1. Ac sic ergo facto ibi triduano
necesse me fuit adhuc in ante accedere usque ad Charris, quia modo sic
dicitur. Nam in scripturis sanctis dicta est Charra, ubi moratus est sanctus
Abraham, sicut scriptum est in Genesi, dicente Domino ad Abraham: &laquo;exi
de terra tua et de domo patris tui et vade in Charram&raquo; et reliqua.
 

 
2. Ibi ergo cum venissem, id est
in Charra, ibi statim fui ad ecclesiam, quae est intra civitate ipsa. Vidi
etiam mox episcopum loci ipsius vere sanctum et hominem Dei, et ipsum et
monachum et confessorem, qui mox nobis omnia loca ibi ostendere dignatus
est, quae desiderabamus.
 

 
3. Nam duxit nos statim ad ecclesiam,
quae est foras civitatem in eo loco, ubi fuit domus sancti Abrahae, id
est in ipsis fundamentis et de ipso lapide, ut tamen dicebat sanctus episcopus.
Cum ergo venissemus in ipsa ecclesia, facta est oratio et lectus ipse locus
de Genesi, dictus etiam unus psalmus, et iterata oratione et sic benedicens
nos episcopus egressi sumus foras.
 

 
4. Item dignatus est nos ducere
ad puteum illum, unde portabat aquam sancta Rebecca. Et ait nobis sanctus
episcopus: &laquo;ecce puteus, unde potavit sancta Rebecca camelos pueri
sancti Abrahae, id est Eleazari&raquo;; et singula ita nobis dignabatur
ostendere.
 

 
5. Nam ecclesia, quam dixi foras
civitatem, dominae sorores venerabiles, ubi fuit primitus domus Abrahae,
nunc et martyrium ibi positum est, id est sancti cuiusdam monachi nomine
Helpidi. Hoc autem nobis satis gratum evenit, ut pridie martyrium die ibi
veniremus, id est sancti ipsius Helpidii, nono K&lt;al>. Maias, ad quam
diem necesse fuit undique et de omnibus Mesopotamiae finibus omnes monachos
in Charra descendere, etiam et illos maiores, qui in solitudine sedebant,
quos ascites vocant, per diem ipsum, qui ibi satis granditer attenditur,
et propter memoriam sancti Abrahae, quia domus ipsius fuit, ubi nunc ecclesia
est, in qua positum est corpus ipsius sancti martyris.
 

 
6. Itaque ergo hoc nobis ultra spem
grate satis evenit, ut sanctos et vere homines Dei monachos Mesopotamenos
ibi videremus, etiam et eos, quorum fama vel vita longe audiebatur, quos
tamen non aestimabam me penitus posse videre, non quia inpossibile esset
Deo etiam et hoc praestare mihi, qui omnia praestare dignabatur, sed quia
audieram eos, eo quod extra diem paschae et extra diem hanc non eos descendere
de locis suis, quoniam tales sunt, ut et virtutes faciant multas, et quoniam
nesciebam, quo mense esset dies hic martyrii, quem dixi. Itaque Deo iubente
sic evenit, ut ad diem, quem nec sperabam, ibi venirem.
 

 
7. Fecimus ergo et ibi biduum propter
diem martyrii et propter visionem sanctorum illorum, qui dignati sunt ad
salutandum libenti satis animo me suscipere et alloqui, in quo ego non
merebar. Nam et ipsi statim post martyrii diem nec visi sunt ibi, sed mox
de nocte petierunt eremum et unusquisque eorum monasteria sua, qui ubi
habebat.
 

 
8. In ipsa autem civitatem extra
paucos clericos et sanctos monachos, si qui tamen in civitate commorantur,
penitus nullum Christianum inveni, sed totum gentes sunt. Nam sicut nos
cum grandi reverentia attendimus locum illum, ubi primitus domus sancti
Abrahae fuit, pro memoria illius, ita et illae gentes forte ad mille passus
de civitate cum grandi reverentia adtendunt locum, ubi sunt memoriae Nachor
et Bathuhelis.
 

 
9. Et quoniam episcopus illius civitatis
valde instructus est de scripturis, requisivi ab eo dicens: &laquo;rogo
te, domine, ut dicas mihi, quod desidero audire.&raquo; et ille ait: &laquo;dic,
filia, quod vis, et dicam tibi, si scio.&raquo; tunc ego dixi: &laquo;sanctum
Abraham cum patre Thara et Sarrah uxore et Loth fratris filio scio per
scripturas in eo loco venisse; Nachor autem vel Bathuhelem non legi, quando
in isto loco transierint, nisi quod hoc solum scio, quia postmodum puer
Abrahae, ut peteret Rebeccam, filiam Bathuhelis, filii Nachor, filio domini
sui Abrahae, id est Isaac, in Charra venerit&raquo;.
 

 
10. Tunc ait mihi sanctus episcopus:
&laquo;vere, filia, scriptum est, sicut dicis, in Genesi sanctum Abraham
hic transisse cum suis; Nachor autem cum suis vel Bathuhelem non dicit
scriptura canonis, quo tempore transierint. Sed manifeste postmodum hic
transierunt et ipsi; denique et memoriae illorum hic sunt forte ad mille
passus de civitate. Nam vere scriptura hoc testatur, quoniam ad accipiendam
sanctam Rebeccam huc venerit puer sancti Abrahae et denuo sanctus Iacob
hic venerit, quando accepit filias Laban Syri&raquo;.
 

 
11. Tunc ego requisivi, ubi esset
puteus ille, ubi sanctus Iacob potasset pecora, quae pascebat Rachel, filia
Laban Syri. Et ait mihi episcopus: &laquo;in sexto miliario est hinc locus
ipse iuxta vicum, qui fuit tunc villa Laban Syri, sed cum volueris ire,
imus tecum et ostendimus tibi, nam et multi monachi ibi sunt valde sancti
et ascites et sancta ecclesia est ibi&raquo;.
 

 
12. Illud etiam requisivi a sancto
episcopo, ubinam esset locus ille Chaldaeorum, ubi habitaverant primo Thara
cum suis. Tunc ait mihi ipse sanctus episcopus: &laquo;locus ille, filia,
quem requiris, decima mansione est hinc intus in Persida. Nam hinc usque
ad Nisibin mansiones sunt quinque, et inde usque ad Hur, quae fuit civitas
Chaldaeorum, aliae mansiones sunt quinque; sed modo ibi accessus Romanorum
non est, totum enim illud Persae tenent. Haec autem pars specialiter orientalis
appellatur, quae est in confinium Romanorum et Persarum vel Chaldaeorum.&raquo;
 

 
13. Et cetera plura referre dignatus
est, sicut et ceteri sancti episcopi vel sancti monachi facere dignabantur,
omnia tamen de scripturis Dei vel sanctis viris gesta, id est monachis,
sive qui iam recesserant, quae mirabilia, fecerint, sive etiam qui adhuc
in corpore sunt, quae cottidie faciant, hi tamen, qui sunt ascites. Nam
nolo aestimet affectio vestra monachorum aliquando [aliquando] alias fabulas
esse nisi aut de scripturis Dei aut gesta monachorum maiorum.
 

 
XXI. 1. Post biduo autem, quam
ibi feceram, duxit nos episcopus ad puteum illum, ubi adaquaverat santus
Iacob pecora sanctae Rachel, qui puteus sexto miliario est a Charris; in
cuius putei honorem fabricata est ibi iuxta sancta ecclesia ingens valde
et pulchra. Ad quem puteum cum venissemus, facta est ab episcopo oratio,
lectus etiam locus ipse de Genesi, dictus etiam unus psalmus competens
loco atque iterata oratione benedixit nos episcopus.
 

 
2. Vidimus etiam locum iuxta puteum
iacentem lapidem illum infinitum nimis, quem moverat sanctus Iacob a puteo,
qui usque hodie ostenditur.
 

 
3. Ibi autem circa puteo nulli alii
commanent nisi clerici de ipsa ecclesia, quae ibi est, et monachi habentes
iuxta monasteria sua, quorum vitam sanctus episcopus nobis retulit, sed
vere inauditam. Ac sic ergo facta oratione in ecclesia accessi cum episcopo
ad sanctos monachos per monasteria ipsorum et Deo gratias agens et ipsis,
qui dignati sunt me per monasteria sua, ubicumque ingressa sum, libenti
animo suscipere et alloqui illis sermonibus, quos dignum erat de ore illorum
procedere. Nam et eulogias dignati sunt dare mihi et omnibus, qui mecum
erant, sicut est consuetudo monachis dare, his tamen, quos libenti animo
suscipiunt in monastriis suis.
 

 
4. Et quoniam ipse locus in campo
grandi est, de contra ostensus est mihi a sancto episcopo vicus ingens
satis forte ad quingentos passos de puteo, per quem vicum iter habuimus.
Hic autem vicus, quantum episcopus dicebat, fuit quondam villa Laban Syri,
qui vicus appellatur Fadana. Nam ostensa est mihi in ipso vico memoria
Laban Syri, soceri Iacob, ostensus est etiam mihi locus, unde furata est
Rachel idola patris sui.
 

 
5. Ac sic ergo in nomine Dei pervisis
omnibus faciens vale sancto episcopo et sanctis monachis, qui nos usque
ad illum locum deducere dignati fuerant, regressi sumus per iter vel mansiones,
quas veneramus de Antiochia.
 

 
XXII. 1. Antiochia autem cum fuissem
regressa, feci postmodum septimana, quousque ea, quae necessaria erant
itineri, pararentur. Et sic proficiscens de Antiochia faciens iter per
mansiones aliquot perveni ad provinciam, quae Cilicia appellatur, quae
habet civitatem metropolim Tharso, ubi quidem Tharso et eundo Ierusolimam
iam fueram.
 

 
2. Sed quoniam de Tharso tertia
mansione, id est in Isauria, est martyrium sanctae Theclae, gratum fuit
satis, ut etiam illuc accederem, praesertim cum tam in proximo esset.
 

 
XXIII. 1. Nam proficiscens de Tharso
perveni ad quandam civitatem supra mare adhuc Ciliciae, quae appellatur
Pompeiopolim. Et inde, iam ingressa fines Isauriae mansi in civitate, quae
appellatur Corico. Ac tertia die perveni ad civitatem, quae appellatur
Seleucia Isauriae. Ubi cum pervenissem, fui ad episcopum vere sanctum ex
monacho, vidi etiam ibi ecclesiam valde pulchram in eadem civitate.
 

 
2. Et quoniam inde ad sanctam Theclam,
qui locus est ultra civitatem in colle sed plano, habebat de civitate forsitan
mille quingentos passus, malui ergo perexire illuc, ut stativa, quam factura
eram, ibi facerem. Ibi autem ad sanctam ecclesiam nihil aliud est nisi
monasteria sine numero virorum ac mulierum.
 

 
3. Nam inveni ibi aliquam amicissimam
mihi, et cui omnes in oriente testimonium ferebant vitae ipsius, sancta
diaconissa nomine Marthana, quam ego apud Ierusolimam noveram, ubi illa
gratia orationis ascenderat; haec autem monasteria apotactitum seu virginum
regebat. Quae me cum vidisset, quod gaudium illius vel meum esse potuerit,
nunquid vel scribere possum?
 

 
4. Sed ut redeam ad rem, monasteria
ergo plurima sunt ibi per ipsum collem et in medio murus ingens, qui includet
ecclesiam, in qua est martyrium, quod martyrium satis pulchrum est. Propterea
autem murus missus est ad custodiendam ecclesiam propter Isauros, quia
satis mali sunt et frequenter latrunculantur, ne forte conentur aliquid
facere circa monasterium, quod ibi est deputatum.
 

 
5. Ibi ergo cum venissem in nomine
Dei, facta oratione ad martyrium nec non etiam et lecto omnis actus sanctae
Theclae, gratias Christo Deo nostro egi infinitas, qui mihi dignatus est
indignae et non merenti in omnibus desideria ss complere.
 

 
6. Ac sic ergo facto ibi biduo,
visis etiam sanctis monachis vel apotactitis, tam viris quam feminis, qui
ibi erant, et facta oratione et communione reversa sum Tharso ad iter meum,
ubi facta stativa, triduana in nomine Dei profecta sum inde iter meum.
Ac sic perveniens eadem die ad mansionem, quae appellatur Mansocrenas,
quae est sub monte Tauro, ibi mansi.
 

 
7. Et inde alia die subiens montem
Taurum et faciens iter iam notum per singulas provincias, quas eundo transiveram,
id est Cappadociam, Galatiam et Bithyniam, perveni Chalcedona, ubi propter
famosissimum martyrium ssnctite Euphemiae ab olim mihi notum iam, quod
ibi est, mansi loco.
 

 
8. Ac sic ergo alia die transiens
mare perveni Constantinopolim, agens Christo Deo nostro gratias, quod mihi
indignae et non merenti praestare dignatus est tantam gratiam, id est,
ut non solum voluntatem eundi, sed et facultatem perambulandi, quae desiderabam,
dignatus fuerat praestare et revertendi denuo Constantinopolim.
 

 
9. Ubi cum venissem, per singulas
ecclesias vel apostolos nec non et per singula martyria, quae ibi plurima
sunt, non cessabam Deo nostro Iesu gratias agere, qui ita super me misericordiam
suam praestare dignatus fuerat.
 

 
10. De quo loco, dominae, lumen
meum, cum haec ad vestram affectionem darem, iam propositi erat in nomine
Christi Dei nostri ad Asiam accedendi, id est Ephesum, propter martyrium
sancti et beati apostoli Iohannis gratia orationis. Si autem et post hoc
in corpore fuero, si qua praeterea loca cognoscere potuero, aut ipsa praesens,
si Deus fuerit praestare dignatus, vestrae affectioni referam aut certe,
si aliud animo sederit, scriptis nuntiabo. Vos tantum, dominae, lumen meum,
memores mei esse dignamini, sive in corpore sive iam extra corpus fuero.
 
 
 
 
 
	 Christian Latin 
	 The Latin Library 
	 The Classics Page