Martin of Braga: Sententiae Patrum Aegyptiorum
		 

		 
		 
	 
	
 

 MARTINI EPISCOPI BRACARENSIS SENTENTIAE PATRUM AEGYPTIORUM 
 quas de Graeco in Latinum transtulit Martinus Dumiensis Episcopus 

 

 
[1] Abbas Iohannes dicebat fratribus: Patres manducantes panem tantum
et salem fortes facti sunt in opere Dei, dum angustarent se ipsos. Constringamus
ergo nos in ipso pane et sale. Oportet enim servientem Deo in istis coartari,
quia ipse Dominus dixit artam et angustam esse viam quae ducit ad vitam .
 

 [2] Interrogavit frater eundem senem, dicens: Ieiunia et vigiliae quas
agimus quid faciunt? Respondit senex: Ipsa faciunt animam humilem fieri.
Scriptum est enim: Vide humilitatem meam et laborem meum, et dimitte
omnia peccata mea . Si enim laborat anima in his, miseretur et condolet
illi Deus.
 

 [3] Abbas Poemen dixit: Cum cogitatione fornicationis et detractionibus
proximi, cum his duobus in corde tuo ne loquaris; neque adquiescas omnino
[inquinamento ipsorum in anima]. Quod si volueris haec in corde tuo discutere,
sine mora noxietatem eorum senties, [quia instigatio perditionis est, sed
per orationem et per bona opera ad nihilum deducas malignum]. Sed magis
repelle illa, et habebis requiem, [ut nec animam nec corpus maculari permittaris].
 

 [4] Frater requisivit senem dicens: Quid faciam, pater, contra cogitationes
passionum? Respondit: Ora Deum ut videant oculi animae tuae auxilium quod
a Deo est, quod circumdat hominem et conservat.
 

 [5] Quidam frater vadens in mercatum interrogavit Abbatem Poemenem,
dicens: Quomodo vendam opera mea? Dicit ei senex: Ne velis aliquid super
quod valet vendere, sed magis si gravaris, esto amicus ei qui tibi violenter
plus tollit, et cum requie vendes. Ego enim aliquando vadens in mercatum
numquam volui de pretio operis mei me plus iuvari et fratrem meum gravari,
hanc habens spem, quia lucrum fratris mei opus fructificationis est.
 

 [6] Quidam frater venit ad Abbatem Agathonem, dicens: Pater, permitte
me habitare tecum. Suscipiensque illum vidit nitrum in manu eius, et dicit
ei: Unde habes nitrum? Respondit frater: Inveni illud in via dum venirem
et tuli illud. Dicit ei senex: Tu illud posueras? Respondit: Non. Et dicit
ei senex: Si ergo tu non posueras, quomodo veniens habitare mecum hoc tulisti
quod non posueras, [dum prae oculis Deum et mandata eius habemus dicentem:
 Non concupisces, non facies furtum ? An ignoras quia qui furatur
rem alienam daemon efficitur]? Mox autem remisit eum, dicens: Vade, reporta
illud in locum unde tulisti, et habita mecum.
 

 [7] Interrogavit frater Abbatem Sisoium, dicens: Dimissa est mihi hereditas
a parentibus meis; quid de illa faciam? Respondit senex: Quid tibi dicam,
frater? Si dixero tibi: Da illam in ecclesiam clericis, epulabunt ex ipsa.
Si dixero: Da illam consanguineis tuis, nullam mercedem habebis. Si ergo
me vis audire, da illam egentibus et sine solicitudine eris.
 

 [8] Abbas Moyses dixit: Privatio rerum materialium, id est voluntaria
paupertas, et tribulatio cum patientia, et discretio instrumenta sunt monachi.
Scriptum est enim: Si fuerint tres viri isti, Noe, Iob, et Daniel; vivo
ego, dicit Dominus, ipsi salvi erunt . Noe enim est in persona voluntariae
egestatis, Iob in persona tribulationis et patientiae, Daniel in persona
discretionis. Si ergo trium istorum sanctorum virorum actus in aliquo homine
fuerint, Dominus cum eo est, habitans cum ipso, suscipiens eum, et repellens
ab eo omnem temptationem et omnem tribulationem supervenientem ab inimico.
 

 [9] [Referebant patres sancti:] Tres fratres fuerunt ad conductionem
agri metendi, et conduxerunt et coeperunt metere. Unus autem ex eis dum
meteret infirmus discessit in cellam suam. Alii vero duo fratres dixerunt
ad invicem: Frater noster infirmatur; adhortemur nos ipsos modicum, et
speremus per orationem illius quia et locum ipsius metemus. Postquam ergo
messuerunt et acceperunt mercedem conductelae suae, certam tritici mensuram,
tunc vocaverunt et illum fratrem, dicentes: Veni, leva mercedem conductelae
tuae. Ille autem dixit: Qualem mercedem habeo, cum non potuissem metere?
Illi vero responderunt: Propter orationem tuam nos complevimus et tuum
opus et nostrum, et ideo accipe mercedem tuam. Ille autem noluit ab eis
aliquid accipere. Multum autem illis compellentibus, et illo non acquiescente,
abierunt ad quendam senem diiudicari. Dixit autem frater qui infirmatus
fuerat: Perreximus, domine mi abba, nos tres metere conductum agrum. Infirmatus
autem ego post unum diem discessi in cellam meam, et modo compellunt me
isti tollere mercedem pro opere quod non laboravi. Respondentes autem duo
fratres dixerunt: Audi, domine noster pater, si fuissemus toti tres, cum
labore grandi fortasse completuri fuissemus opus nostrum. Nunc autem per
orationem fratris nostri Deus nos adiuvavit, et perfecimus totum agrum,
et non vult tollere mercedem suam. Haec audiens senex miratus est nimis,
et convocatis fratribus suis dixit: Venite, fratres, et audite hodie iustitiae
iudicium, et exposuit utriusque partis singula verba, et omnes mirati sunt
in utrisque, uno quidem non consentiente accipere aliquid, illis vero compellentibus
violenter suscipere fratrem mercedem suam. Tunc adstantibus omnibus ordinavit
fratrem accipere mercedem suam et dispensare eam sicut vellet. Ille vero
abiit tristis et plorans.
 

 [10] Dixit senex: Si habitas cum proximo, esto sicut columna lapidea,
qui si iniuriatur, non irascitur; si glorificatur, non extollitur.
 

 [11] Dixit Abbas Sisoius: Cum fuissem aliquando in mercato cum fratre
vendere sportellas, videns quia iracundia approximabat mihi, dimittens
vascula mea fugi.
 

 [12] Dixit Abbas Iohannes: Ascendens aliquando viam eremi Scythi et
texens plectam, audivi camellarium loquentem sermones vanos, et ne forte
irascerer dimisi plectam meam et fugi.
 

 [13] Idem senex in sectura messis dum esset, audivit fratrem proximo
suo cum ira dicentem: Et tu loqueris? Et dimittens agrum fugit.
 

 [14] Interrogavit frater Abbatem Poemenem, dicens: Quid est quod Dominus
dixit: Maiorem hac caritatem nemo habet quam ut quis animam suam pro
amico suo ponat : quomodo hoc fiet? Respondit senex: Si quis audit verbum
malum a proximo suo, et dum possit ipse similia illi respondere, pugnans
tamen in corde suo, purgare laborem tristitiae, et vim sibi facit, ne respondens
illi malum contristet illum, iste talis animam suam ponit pro amico suo.
 

 [15] Idem Abbas Macarius dixit: Si reminiscimur malorum quae ab hominibus
patimur, perdimus virtutem memoriae Dei; si autem recolimus malorum quae
nobis a daemonibus immittuntur, imperturbati erimus, [scientes quia ab
initio bona Deus creavit, mala diabolus superseminavit et semper perditiones
innumeras].
 

 [16] Idem dixit: Culpa est monachi, si laesus a fratre aut iniuriatus,
primus purgato corde in caritate non occurrat. Nam Sunamitis non meruisset
suscipere Elisaeum in domo sua, nisi quia cum nullo aliquam habuit causam.
Sunamitis enim in persona animae, et Elisaeus in persona Spiritus Sancti
figuratur. Nisi enim pura anima non meretur suscipere Spiritum Dei. [Ideo
ira inveterata excaecat oculos cordis et animam excludit ab oratione.]
 

 [17] Interrogaverunt fratres Abbatem Poemenem pro quodam fratre ieiunante
sex diebus in septimana perfecte, iracundo autem nimis, propter quod hoc
pateretur. Respondit senex: Qui addiscit sex diebus ieiunare et non vincere
iracundiam, oportebat illum in parvo labore magis studium adhibere.
 

 [18] Abbas Poemen habebat proximum suum secum in cella, qui habebat
causam cum alio fratre foris monasterio suo sedente, et dicit ei Abbas
Poemen: Proxime mi frater, nolo te habere aliquam actionem cum aliquo qui
foris monasterio nostro est. Ille autem non audivit eum. Surgens autem
Abbas Poemen venit ad alterum senem magnum et dicit ei: Proximus frater
meus habet causam cum aliquo foris monasterio nostro, et non requiescimus.
Dicit ei senex: Poemen, et tu adhuc vivis? Sed vade in cella tua, et pone
in corde tuo quia habeas annum quod in sepulchro sis.
 

 [19] Sedente aliquando Abbate Poemenio in cella, litigaverunt fratres
ad alterutrum nimis, et nihil locutus est omnino illis senex. Ingrediens
autem Abbas Panub et inveniens eos rixantes, dicit ei: Quare dimisisti
fratres et non es illis locutus ne litigarent? Dicit illi Poemen: Fratres
sunt, iterum pacificant. Dicit ei Panub: Quid est hoc? Vides quia rixantes
usque ad sanguinem paene venerunt, et tu dicis quia iterum pacificant?
Dicit ei Poemen: Sic pone, frater, in corde tuo, quia non sum hic. Sic
ergo erat quietus et tacens cum caritate Abbas Poemen.
 

 [20] Venerunt aliquando haeretici ad Abbatem Poemenem et coeperunt detrahere
de Archiepiscopo Alexandriae; senex autem tacebat. Vocans autem discipulum
suum, dicit illi; Pone mensam et fac illos manducare et sic dimitte illos
cum pace.
 

 [21] Interrogavit frater Abbatem Poemenem, dicens: Quomodo oportet sedere
in cella? Respondit: Sedere in cella est manifeste operari manibus, et
meditari verbum Dei, et quiescere, et solitarie panem tantum edere. Absconsus
vero profectus est, sedentem suas reprehensiones semper artare; vel ubicumque
vadit ut sciat orationum canonicas horas implere; et secretas non negligere,
sed meditare; postremo conversationem bonam retinere, a mala vero recedere.
 

 [22] Interrogavit frater senem, dicens: Cor meum durum est et non timet
Deum. Quid faciam ut possim timere Deum? Respondit: Ego sic arbitror, quia
homo arguens se ipsum semper in corde suo pervenit ad timorem Dei. Dicit
frater: Quid est arguere se ipsum? Respondit senex: Ut in omni causa arguat
animam suam, dicens ei quod oportet adstare ante Deum; et iterum dicere:
Quid volo ego cum homine aliquam habere malitiam? Arbitror ego, si in istis
permaneat, venit in animam eius timor Dei.
 

 [23] Abbas Macarius dixit: Si facta est monacho despectio quasi laus,
et paupertas sicut divitiae, et esuries sicut epulae, numquam moritur.
Impossibile enim est bene credentem et pie colentem Deum cadere in passionem
immundam et in errorem daemonum.
 

 [24] Dixit senex: Surgente te vel ambulante vel sedente vel aliud quodlibet
faciente, si est Deus prae oculis tuis, in nullo poterit te inimicus exterrere.
Si ergo cogitatio haec manet in homine, et virtus Dei adhaeret illi.
 

 [25] Dixit quidam frater Abbati Petro: Cum in cella sum, in pace est
anima mea; cum autem egredior foris, si audiero aliquos sermones, loquente
fratre conturbor. Respondit senex: Clavis tua aperit ostium alienum. Dicit
illi frater: Quod est hoc verbum? Respondit senex: Quia interrogatio tua
aperit ostium sermonum illius, ut audias quae non vis. Dicit ei frater:
Quid ergo faciemus superveniente fratre, quid loquimur ad illum? Respondit
senex: Omnium doctrina luctus est. Ubi vero non est luctus, non potest
observari.
 

 [26] Requisivit frater Abbatem Sisoium: Post quantum tempus debet homo
a se abscidere passiones? Respondit: In quacumque hora venerit passio,
abscide illam, [quia fragilis est anima; ante armetur quam a peccatis inquinetur].
 

 [27] Requisivit frater Abbatem Agathonem, dicens: Non discedunt a me
passiones. Respondit senex: Vasa ipsorum intra te sunt. Da illis arrhas
renuntiationis ipsorum, et fugient a te.
 

 [28] Quidam frater venit ad aliquem anachoretam, et cum ille in caritate
suscepisset illum, discendens dixit illi: Indulge mihi, abba, qui de consuetudine
tua movi te. Ille autem respondit, dicens: Mea consuetudo est, frater,
ut venientem reficiam cum pace, et redeuntem dimittam cum caritate.
 

 [29] Requisivit frater senem, dicens: Quomodo Deus promittit bona animae
per Sanctas Scripturas, et non vult anima in illis permanere, sed inclinatur
ad transitoria et immunda? Respondit senex: Quia necdum gustavit dulcedinem
caelestium, [ut ex toto corde exquirat Deum,] ideo ad immunda citius inclinatur.
 

 [30] Requisivit frater senem, dicens: Quomodo anima delectatur passiones?
Respondit: Anima delectatur passiones, sed Spiritus Dei est qui continet
illam. Plangere ergo debemus et attendere quae in nobis immunda sunt, [rogantes
Deum, qui potens est in omnibus, ut amputet a nobis maligna semina]. Maria
ergo dum inclinans se in monumentum fleret, mox apparuit illi Dominus [et
conversus est luctus eius in gaudium]. Sic est et anima, si lacrimas diligat.
 

 [31] Interrogavit frater senem, dicens: Dic mihi, abba, verbum salutis.
Respondit: Vade, roga Deum ut donet tibi habere in corde tuo luctum et
humilitatem, et attende semper ad peccata tua.
 

 [32] Dicebant de Abbate Poemenio quia cum in ecclesiam in congregationem
ingressurus esset de cella sua, sedebat prius quasi hora una, discernens
in semet ipso cogitationes suas, et sic ingrediebatur.
 

 [33] Frater requisivit senem, dicens: Quid faciam pro peccatis meis?
Respondit: Qui vult liberari a peccatis, planctu liberabitur ab eis, et
qui vult in se aedificare virtutes, planctu aedificet. Ipsa enim Scriptura
planctus est. Nam et patres nostri discipulis suis hoc dixerunt: Plangite.
Altera enim via non est ad vitam nisi ipsa.
 

 [34] Requisivit frater senem, dicens: Quid faciam, pater? Respondit:
Abraham quando ingressus est terram repromissionis, sepulchrum prius acquisivit
sibi, et propter sepulchrum hereditavit terram. Dicit illi frater: Quid
est sepulchrum? Respondit: Locus est planctus et luctus.
 

 [35] Abbas Moyses dixit: Si non concordat actus et oratio, in vanum
laborat homo. Cum enim orat quis pro se ipso, ut indulgeantur illi peccata,
observet ne illa faciat iterum. Quando enim voluntatem peccandi quis dimiserit
et ambulat [permanens] in timore Dei, istum mox cum gaudio suscipiet Deus.
 

 [36] Requisivit frater senem, dicens: Quid faciet homo in omni temptatione
veniente super se et in omni cogitatione immissa ab inimico? Respondit:
Plangere debet in conspectu bonitatis Dei, ut succurrens auxilietur illi.
Scriptum est enim: Dominus mihi adiutor est, et ego vindicabo super
inimicos meos .
 

 [37] Interrogavit frater senem: Ecce homo caedit servum suum pro culpa
quam fecit, quid dicit tunc servus Domino? Respondit: Si non est servus
malus, dicit Domino: Peccavi, miserere mei, et aliud nihil dicit. Sed cum
ipse cognoscit peccatum suum et confitetur quia peccavit, indulget illi
Dominus.
 

 [38] Requisivit frater senem: Si fuerit persecutio pro causa fidei,
ubi est fugiendum? Respondit: Ubi audieris orthodoxos esse fideles, illuc
vade.
 

 [39] Requisivit frater Abbatem Poemenem, dicens: Quid faciam, quia conturbant
me cogitationes sedentem in cella? Respondit: Neminem despicias, nullum
diiudices, de nullo malum loquaris, et Deus dabit tibi requiem, et statuet
sessionem tuam sine conturbatione. Custodia enim sermonum, et qui se ipsum
intendit, et discretio directiones sunt animae. Si quis ergo proiciat se
ipsum in conspectu Dei, et non se ipsum exaltans mensuret cum magnis, et
suam voluntatem non statuat, sed sedens in cella sua ordinem suam servet,
non conturbabitur, quia haec sunt animae instrumenta. Ex omnibus tamen
his tota hoc virtute custodi, ut non statuas propriam voluntatem, et habebis
requiem.
 

 [40] Interrogavit frater senem, dicens: Quid faciam, quia molestant
me cogitationes? Respondit senex: Vade et loquere eis: Dicite mihi, quid
quaero ego aut quam causam habeo vobiscum? Et habebis requiem. Esto dispectus,
et voluntatem tuam iacta post te, nullam habeas sollicitudinem, et fugient
a te cogitationes.
 

 [41] Interrogavit frater senem, dicens: Quare aliquotiens dum psallo,
festino ad finem celerius pervenire? Respondit: Quomodo ergo apparebit
homo qui amat Deum, nisi cum aliqua submissio daemonis est, et tunc compellimus
nos ipsos, violenter caritate et timore Dei retenti.
 

 [42] Idem dixit: Succensae ollae non appropinquant muscae, tepidae vero
superinsidunt. Ita et monachum succensum divini Spiritus igne fugiunt daemones,
tepidum vero illudunt.
 

 [43] Idem dixit: Si te persequuntur adversarii, primo fuge, secundo
fuge, tertio esto romphaea contra ipsos, et exiens super eos concide illos.
 

 [44] Quidam frater venit ad Abbatem Poemenem in diebus quadragesimae,
et dum consuluisset illum de cogitationibus suis, dixit seni: Dubitabam
in his diebus venire huc; dicebam enim ne forte in diebus quadragesimae
inclusus esses. Respondit senex: Non didicimus nos ligneum claudere ostium,
sed magis ostium linguae.
 

 [45] Venerunt aliquando fratres de Scythi ad Iohannem monachum in silentio
sedentem et operantem, cumque salutasset eos, conversus in aliam partem
coepit tacens operari. Dicunt et fratres: Iohannes, quis tibi dedit schema
monachi, et quare non docuit te suscipere fratres et dicere illis: Orate,
vel sedete. Dicit eis Iohannes: Non vacat homo peccator ad haec. Dicit
Abbas Theodorus: Verum dicis. Ab homine enim qui est in supplicatione et
poenitentia deus non requirit hoc mandatum.
 

 [46] Frater requisivit Abbatem Poemenem, dicens: Pater, doce me quid
faciam. Respondit: Scriptum est quoniam Iniquitatem meam ego pronuntiabo,
et cogitabo pro peccato meo .
 

 [47] Requisivit frater senem, dicens: Pater, quid faciam? Respondit:
Vade, et ama tibi ipsi vim facere, evagina gladium tuum, et exi in bellum.
Dicit ei frater: Non me permittunt cogitationes. Respondit senex: Scriptum
est: Invoca me in die tribulationis tuae, et eripiam te, et glorificabis
me . Invoca ergo Deum et eripiet te.
 

 [48] Erant aliquando Abbas Theodorus et Abbas Or mittentes lutum in
tectum cellae, et dixerunt unus ad alterum: Modo si visitat nos Deus, quid
sumus facturi? Tunc ad alterutrum ambo plangentes dimiserunt opus imperfectum,
et unusquisque in cellam suam recesserunt.
 

 [49] Abbas Silvanus dum sederet in cella, factus in extasi pendebat
in facie sua, et post multas horas surgens plangebat. Adstans autem discipulus
eius dixit: Quid habes, pater? Ille autem tacens plangebat. Dum autem molestus
illi esset discipulus, ut diceret ei cur plangeret, violenter compulsus
dixit: Ego in iudicium raptus sum, fili, et vidi multos schematis monachalis
euntes in suppliciis, et multos laicorum euntes in regnum.
 

 [50] Abbas Moyses venit aliquando ad puteum haurire aquam, et vidit
fratrem Zachariam orantem, et spiritum Dei super eum requiescentem.
 

 [51] Dicebatur pro Abbate Iohanne, quia numquam permittebat cogitationem
otiosam ascendere in corde suo, neque loquebatur de causis saeculi huius.
Temptaverunt ergo eum fratres, dicentes: Gratias agimus Deo, pater; pluit
enim nimis, et palmae arbores irrigatae producunt germina, ex quibus inveniant
fratres folia quae operentur. Dicit illis senex: Sic est, fratres, et spiritus
Dei. Cum descenderit in corda sanctorum, adaperiuntur et producent fructus
in timore Dei.
 

 [52] Interrogavit frater senem, dicens: Quid est quod dixit Dominus:
 In carcere eram et venistis ad me ? Respondit: Licet hoc in proximis
sibi Dominus imputet factum, tamen quia carcer est sedere in cella, si
quis sedens in cella memoriam semper habeat Dei, illi recte dicendum est:
 In carcere eram et venistis ad me .
 

 [53] Requisivit frater Abbatem Bessarionem, dicens: Quid faciam, quia
cogitationes me conturbant? Respondit Abbas Bessarion: Tu quiesce, et non
te mensures cum magnis, sed esto tacens in corde tuo.
 

 [54] Requisivit frater Abbatem Antonium, dicens: Quid est pro nihilo
se ipsum homo aestimare? Respondit: Similem se iumentis irrationalibus
aestimare, pro eo quod nihil diiudicant, sicut scriptum est: Ego autem
velut iumentum factus sum apud te, et ego semper tecum .
 

 [55] Requisivit Abbas Pambo Abbatem Antonium, dicens: Quid facio sedens
in cella? Respondit: Non sis confidens in merito iustitiae, et non cogites
de rebus transitoriis, et esto continens linguam et ventrem.
 

 [56] Requisivit frater senem, dicens: Putas bonum est habere aestimationem
bonam in conspectu hominum? Respondit: Aestimationes istae virtutem non
habent. Ne ergo velis aestimationem habere apud fratrem tuum, sed magis
fuge.
 

 [57] Interrogavit frater senem, dicens: Quid est humilitas? Respondit:
Si quis benefacit facienti sibi malum, humilitas perfecta est. Dicit frater:
Quod si non potest quis ad hanc mensuram venire ut hoc faciat? Respondit:
Fugiat et quiescat.
 

 [58] Frater requisivit senem, dicens: Quid est profectus monachi? Respondit
senex: Humilitas. Quantum enim quis in humilitate inclinatur, tantum proficit
in excelso.
 

 [59] Requisivit frater senem, dicens: Quomodo anima suscipere potest
humilitatem? Respondit: Si sua semper scrutetur mala.
 

 [60] Abbas Poemen dixit cum gemitu: Omnes virtutes ingressae sunt in
cella mea praeter unam virtutem, et ex eius labore stat homo. Interrogaverunt
eum fratres: Quae est ista virtus, abba? Respondit senex: Ut semper se
ipsum reprehendat homo.
 

 [61] Quidam frater rogavit senem, dicens: Veni in cellam meam si mereor
ut lavem pedes tuos. Ille autem non ivit. Iterum secundo et tertio dixit
illi, et non ivit. Novissime abiit in cellam senis, et mittens poenitentiam
ante ipsum, rogavit eum ut veniret in cellam eius. Et surgens venit cum
eo, et dixit ad senem: Quare totiens ante rogatus non venisti? Respondit
senex: Cum verbis solum dicebas, non satisfecisti cordi meo ut venirem;
cum vero monachile opus humilitatis vidi in te, et ego tunc gaudens veni
ad te.
 

 [62] Dixit senex: Quod non didicit homo, et ipse non observavit, quomodo
docere proximum potest? Esto ergo semper humilis ad discendum.
 

 [63] Dixit senex: Virtus monachi est in omni tempore se ipsum arguere.
 

 [64] Dixit senex: Non potest homo videre cogitationes suas foris, sed
cum intus insurgunt; et si quis est bellator, expellit illas.
 

 [65] Dixit senex: Opus monachi est videre cogitationes suas a longe.
 

 [66] Dixit senex: Causa quae non praeviditur non permittit nos ad meliora
proficere.
 

 [67] Dixit senex: Non mensures te ipsum, sed adhaere bene conversanti.
 

 [68] Dixit senex: Omnis causa quam non abscidit a se homo iterum in
ipsa implicatur.
 

 [69] Dixit senex: Omnis labor qui supervenit homini, victoria eius ipsa
est requies.
 

 [70] Dixit senex: Abominatio est ante Deum omnis carnalis delectatio.
 

 [71] Dixit senex: Si venerit tibi cogitatio pro carnali necessitate,
et tangit te semel et bis et tertio, non audias.
 

 [72] Dixit senex: Si non dixerit homo in corde suo, quia Deus et ego
solus in isto mundo sumus, non habet requiem.
 

 [73] Dixit senex: Peregrinatio est tacere.
 

 [74] Dixit senex: Imminuens quis humanam notitiam et ventrem, habet
requiem.
 

 [75] Dixit senex: Oportet monachum cor forte habere ad singula, et salvabitur.
 

 [76] Dixit senex: Si videris vel audieris aliqua, non renunties fratri,
quia haec nutrimenta sunt pugnae.
 

 [77] Dixit senex: Voluntas propria et requies et consuetudo istorum
deicit hominem.
 

 [78] Dixit senex: Securitas et taciturnitas et occulta meditatio operantur
puritatem.
 

 [79] Dixit senex: Quaecumque super mensuram sunt daemonum sunt.
 

 [80] Dixit senex: Quid opus est aedificare alienam domum et propriam
subvertere?
 

 [81] Dixit senex: Unicuique inter medium Dei et hominis propria voluntas
murus est aereus et petra anteposita. Si ergo superaverit homo voluntatem
suam, potest verissime dicere: Et in Deo meo transgrediar murum .
 

 [82] Dixit senex: Nos derelinquentes rectam et luminosam viam, per spinosam
et tenebrosam gradimur; id est, derelinquentes plangere nos ipsos et nostra
peccata, negligentias proximorum semper aspicimus.
 

 [83] Dixit senex: Non est monachus qui de alio detrahit; non est monachus
qui reddit malum pro malo; non est monachus iracundus; non est monachus
cupidus, [superbus, avarus,] aut elatus, aut verbosus, sed qui vere monachus
est, humilis est et quietus et caritate plenus, habens timorem Dei semper
in corde suo.
 

 [84] Dixit senex: Vide ne contemnas fratrem tibi astantem. Nescis enim
utrum in te sit spiritus Dei an in illo.
 

 [85] Dixit senex: Humilitas [et castitas] et timor Dei superiora sunt
omnibus virtutibus.
 

 [86] Dixit senex: Aequalis est causa monacho, si contra eum qui sibi
nocuit causare velit, ac si contra diabolum.
 

 [87] Dixit senex: A minore actione usque ad maiorem quam agit homo,
totum in fastu eius ponitur, sive in cogitationibus sive in operibus.
 

 [88] Dixit senex: Humilitas non est sumptus, sed in omni sumptu salis
condimentum.
 

 [89] Dixit senex: Humiliare se ipsum et dispectum se apud ipsum habere
pro muro est monacho.
 

 [90] Dixit senex: Qui vult aedificare domum, multa necessaria procurat,
ut possit perficere. Ita et monachum multam curam habere oportet, ut possit
opera Dei perficere.
 

 [91] Dixit senex: Non est fortior virtus quam nullum spernere.
 

 [92] Dixit senex: Beatus qui sustinet laborem cum gratiarum actione.
 

 [93] Dixit senex: In omnibus sibi unumquemque vim facere, haec est via
Dei et opus monachi.
 

 [94] Dixit senex: Qui sibi vim facit propter Deum, similis est homini
confessori.
 

 [95] Dixit senex: Homo habens mortem prae oculis omni hora vincit pusillanimitatem.
 

 [96] Dixit senex: Esto liber in loquendo, non servus.
 

 [97] Dixit senex: Impossibile est sine custodia oris proficere hominem
vel in una virtute. Prima enim virtus custodia oris est.
 

 [98] Dixit senex: Ego tres res timeo, id est, cum anima egressura est
de corpore, et cum in praesentia Dei venturus sum, et cum sententia contra
me data fuerit.
 

 [99] Dixit senex: In quocumque loco sedens non respicias ad illos qui
habent consolationem suam, sed ad egenum non habentem panem aut requiem.
 

 [100] Dixit senex: Si habens passionem et relicta illa pro alia re oras
Dominum, non audieris. Sed primum pete pro impugnatione tua, et cum pulsans
ingressus fueris, tunc pro alia aliqua petitione roga Deum.
 

 [101] Dixit senex: Tria sunt ista capitula, timor Dei, et oratio assidua
et benefacere proximo suo.
 

 [102] Dixit senex: Sicut flatus egrediens de naribus, sine quo non vivitur,
ita homo timorem Dei et humilitatem semper debet habere in se.
 

 [103] Dixit senex: Quid opus est incipere artificium, si non discat
perficere illud? Nihil est ergo quod incipitur et non perficitur.
 

 [104] Dixit senex: Homo si corde tuo non satisfacit, non credas illi
conscientiam cordis tui.
 

 [105] Dixit senex: Constitue tecum nulli umquam homini male facere,
sed purum habere cor ad omnem hominem.
 

 [106] Interrogavit frater senem, dicens: Si videro inter fratres aliquam
negligentiam, iubes ut arguam? Respondit: Si sunt seniores vel coaetanei
tui, humiliter admone sine increpatione, ut in hoc ipso humilis inveniaris.
 

 [107] Frater requisivit senem, dicens: Fratres alii mecum cohabitant,
et volunt ipsi ut ego illis praecipiam; quomodo iubes ut faciam? Respondit:
Fac tu prius quod praecipis, ut non tantum illis praecepta, sed et formulam
praebeas.
 

 [108] Dicebant pro Abbate Macario maiore quia, sicut Deus protegit totum
mundum et portat peccata hominum, ita et ille quasi quidam deus terrenus
fuit in fratribus, cooperiens delicta illorum, et ea quae videbat vel audiebat
quasi non videns et non audiens.
 

 [109] Interrogavit Abbas Moyses Abbatem Silvanum, dicens: Potest homo
per singulos dies apprehendere initium? Respondit: Si est operarius, potest
per singulos dies sumere initium. Oportet enim apprehendere unumquemque
parum aliquid ex omnibus virtutibus. Singulis ergo diebus surgens mane,
sume initium in omnem virtutem et in omne mandatum Dei, in magna patientia,
in longanimitate, cum timore et caritate Dei, cum humilitate animae et
corporis, in multa sustentatione, in tribulatione et commemoratione cellae,
in oratione et deprecatione, cum gemitu, cum puritate cordis et oculorum
et custodia linguae et sermonum, in abrenuntiatione rerum materialium et
desideriorum carnis, in certamine crucis, id est, cruciatione et paupertate
spiritus, in continentia spirituali et agone pugnae, in paenitentia et
luctu, in simplicitate animae et taciturnitate, in ieiunio et vigiliis
nocturnis, in operatione manuum secundum quod docet Paulus Apostolus, dicens:
 Operantes manibus nostris, in fame et siti, in frigore et nuditate,
in laboribus et tribulationibus, in necessitatibus et angustiis et persecutionibus,
in foveis et speluncis et cavernis terrae. Esto factor verbi, et non auditor
tantum , operans talentum in duplo, habens vestem nuptialem, fundatus
super firmam petram et non super arenam. Eleemosyna et fides non te derelinquant.
Cogitans omnem diem mortem esse vicinam, et quasi iam clausus in monumento,
nihil de hoc saeculo cures. Inedia escarum et humilitas et luctus non recedant
a te, et timor Dei permaneat in te omni hora. Scriptum est enim: Propter
timorem tuum, Domine, in utero concepimus, et doluimus, et peperimus spiritum
salutis . Haec ergo, et si qua alia virtus est, in his perspice, nec
te ipsum mensures cum magnis, sed crede te inferiorem esse omni creaturae,
id est, deteriorem a quovis homine, quamlibet peccatore. Habeto discretionem,
discutiens temetipsum, et non diiudices proximum, neque inspicias aliena
delicta, sed tua plange peccata, et de nullius hominis actu sollicitus
sis. Esto mansueti spiritus, et non iracundi. Nihil in corde tuo contra
aliquem cogites mali, nec habeas inimicitiam in corde tuo neque odium contra
inimicantem tibi sine causa, neque irascaris inimicitiae eius, neque despicias
eum in necessitate et tribulatione eius, nec reddas malum pro malo, sed
esto pacificus cum omnibus: haec est enim pax Dei. Non te credas malum
facienti, neque congaudeas ei qui facit proximo malum. Non detrahas alicui,
quia Deus cognoscit omnia et videt unumquemque. Non credas detrahenti,
neque congaudeas ad maliloquium eius. Non oderis aliquem propter peccatum
eius, quia scriptum est: Nolite iudicare, et non iudicemini ; neque
despicias peccantem, sed ora pro illo, ut det illi Dominus conversionem
in paenitentiam, et misereatur illi: potens enim est Deus. Et si audieris
pro aliquo quia agit iniqua, responde dicens: Numquid ego horum iudex sum?
Homo sum peccator, mortuus sub peccatis meis, et lugens mea propria mala:
mortuus enim causam non habet curare pro aliquo. Haec omnia ergo qui cogitat
et procurat, operarius est universae iustitiae sub gratia et virtute Domini
nostri Iesu Christi.
 

 [110] Haec sunt sententiae septem quas locutus est Abbas Moyses ad
Abbatem Poemenionem, quas si quis in coenobio aut in solitudine aut in
ipso saeculo positus custodierit, poterit salvari:
 

  1. In primis, sicut scriptum est, debet homo
diligere Deum ex tota anima et ex tota intelligentia sua.
 

  2. Debet homo diligere proximum suum sicut
se ipsum.
 

  3. Debet homo mortificare se ipsum ab omni
malo.
 

  4. Non debet homo diiudicare fratrem suum in
aliqua causa.
 

  5. Non debet homo malum facere alicui in aliqua
causa.
 

  6. Debet homo, priusquam exeat de corpore,
mundare se ipsum ab omni inquinamento carnis et spiritus.
 

  7. Debet homo semper cor contritum et humiliatum
habere, quod ille potest implere, qui semper sua peccata et non proximi
considerat.]
 

 

 

 
 
 
	 Martin of Braga 
	 Medieval Latin 
	 The Latin Library 
	 The Classics Page