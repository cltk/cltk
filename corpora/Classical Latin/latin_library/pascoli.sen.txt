Senex Corycius 
 
 
 IOANNIS PASCOLI SENEX CORYCIUS (1902) 
 
 Cfr. Verg. Georg. IV 116 - 148; Hor. C. II 6 
 
 
 
 
 I 
 
 Unam vidit apem cum secum diceret aeger 
 Vergilius: "Sic ista tepet tibi bruma, Tarentum? 
 sic mihi terrarum super omnes, angule, rides? 
 sic, flumen, glacie consistis, dulce Galaesi? 
 5 Quid faciam, vati nimium confisus amico?" 
 Hos apis abrumpit tantillo murmure questus. 
 Nempe querebatur vernum sibi desse teporem 
 extremas operis cupienti excudere ceras, 
 spargeret ut rorem post sacrum protinus ignem. 
 10 Illo Vergilium nam tempore rura canentem 
 abdiderat quae tranquillo canit aequore Siren 
 multaque Parthenope (didicit nam cuncta) docebat. 
 Septima venit hiems, cum iam sub fine laborum 
 adiceret triplici caelestia dona libello. 
 15 Tum caelum contraxit hiems, et frigidus imber 
 vocales prohibebat apes erumpere tectis. 
 At Lacedaemonium tristis petit ille Tarentum, 
 hibernam, te vate, rosam visurus, Horati. 
 Oebaliae squalebat ager sub turribus, Aulon 
 20 candebat nivibus, velabat crusta Galaesum. 
 A! vere dicetur hiems ignava poetae! 
 Nam paucos primo mandabat mane tabellis 
 versiculos, nec erat quod vespere lamberet ursa. 
 Dein horrere dies inaratam postera ceram 
 25 et stilus usque suum frustra prescindere campum. 
 Quid, cum iam libros coepit sibi poscere pumex? 
 Nam perhibebatur victrici saepe liburna 
 Caesar ad Ausonium iam festinare triumphum; 
 et perfecta velit libare Georgica Caesar. 
 30 Solus Vergilius saltus lustrabat et agros 
 increpitans Zephyrum: "Quid tantum flare moraris?" 
 Hinnitum tollens Aquilo respondet acutum. 
 Tandem vidit apem: nec erat tum cernere torpentem 
 inter palliolum manibus: se comit et ornat 
 35 cruribus, ut flores adeat permunda politos. 
 "Ver ubinam, virgo, tibi?" Vixdum dixerat, ecce 
 dirigit illa volans gressum dubitantis ad hortum, 
 qua dabat intexta cancellus arundine rarus 
 non aditum, vates, ipsi tibi: tu fore servas. 
 40 At per transennam te cognovere tuentem 
 quotquot apes circum violas inde usque metebant. 
 Evasere aliae ringentis ab ore leonis, 
 destiterunt siccare aliae lacrimas narcissi, 
 ediderunt omnes magno cum murmure cantum. 
 45 Unus in horrenti ridebat hic hortulus agro: 
 ridebant flores Borean in monte gementem 
 atque imitabantur nivis ipsa veste colorem 
 securi: niveaque senex per gramina barba 
 reptat, et hic fulcit pendentia lilia iunco, 
 50 hic paleis operit rugosam frigore caltham, 
 hic cratem tendit duplici super amite virgeam, 
 ut possit gelidas contemnere flosculus auras: 
 falx est in manibus: curva secat arida falce. 
 Saturnum dicas alium, qui fallat agello 
 55 abditus et casula natum per cuncta meantem. 
 Hic immortalem sustentat melle senectam. 
 At caelique marisque volat per caerula circum 
 luppiter, et terras gelidis quatit undique ventis. 
 Nequiquam: paleis vetulus sua regna tuetur 
 60 exiguis olitor, florum pater atque apium rex. 
 
 II 
 
  "Fortunate senex" parvo post tempore vates 
 tali voce redux vetulum compellat in horto: 
 "ut salvus? rectene vales?" "Patienter". "Amabo: 
 quaenam, quae portas umeris huc germina?" "Pinus". 
 65 "Quam comptus tibi, quam nitidus, pater, hortulus hic est!" 
 "Non fuit". "Arte colis qua tam feliciterˆ" "Arte". 
 "Est, quod agas: ignosce: nimis sum forte molestus". 
 "Sat". Silet hic vates arridens leniter. Ille 
 ultro tunc tacita victus dulcedine fatur: 
 70 "Hoc habeo curare thymum et disponere circum 
 has pinos". "Ne me respecta: nil moror" inquit. 
 Cumque haec curantem consectaretur: "Et ipsi, 
 noli admirari, mihi sunt alvearia cordi. 
 Iamque et oves pavi, nunc laudo rura, magister 
 75 exigui pridem pecoris, nunc pauperis agri". 
 At nutu negitare senex. "Mihi crede: sed istinc 
 praediolum procul est". "Nonne his tu finibus ortus?" 
 "Mantua me genuit. Te vero?" "Corycus". "An mons, 
 unde croci triti fert aurea fila phasellus?" 
 80 Ille nihil: scrobibus pinos committit: at horret 
 surculus in manibus, velut huic adflaverit aura. 
 Sederat in gleba tiliae gemmantis adhaerens 
 trunco Vergilius. Bene florens hortus olebat 
 areolaeque levi mussabant undique bombo. 
 85 Ipse pugillares citreos deprompsit, et illum 
 pangebat ceris omni de flore susurrum. 
 Tum vatem spectare Cilix, et dicere secum: 
 "Rusticus est facie: nimirum cultor agelli 
 et custos ovium fuit, ipso teste: sed idem 
 90 mutat et interdum mihi fit deus". "Hospes, at istas" 
 inquit Vergilius "pinos huc unde tulisti?" 
 "Portavi de monte, vides quem surgere coram". 
 "Ipse thymum pinosque ferens de montibus altis..." 
 "Ipse". Iterumque Maro Cilicem respexit amice. 
 95  Atque hinc hospitium iunctum est: et saepe redibat 
 Vergilius. Nitido vates olitoris in horto 
 descriptas proprio replebat nectare cellas. 
 Quin didicit, satio quo sidere floribus esset, 
 et quibus incertum ver halaret hyacinthis 
 100 et quos respiceres abiens, autumne, colores. 
 Sirpiculos, olitor, ne cessa texere iunco: 
 nulla venit nobis et abit sine floribus aetas. 
 Iacta semel crebris irrora semina guttis. 
 Iam saturanda fimo tellus. Tibi raucus asellus 
 105 somniat in stabulo clitellas stramine pastus. 
 At pudeat misero paleas apponere solas! 
 Hic operum socius fructum tibi vectat in urbem, 
 linquit hic in caulis, fiat quo pinguior hortus. 
 Neu primum marrae, neu posthac parce bidenti. 
 110 Sed sectare manu subitas in floribus herbas: 
 laedet enim ferrum fibras nascentis anethi. 
 Ne pigeat saeva tondere rosaria falce. 
 Et cum se roseae trudunt de palmite gemmae, 
 haerentes teneris cochleas venare flagellis. 
 115 Multas una rosas valuit praerodere limax. 
 Tandem: "Care senex, hortos quoque deinde canemus. 
 Mella quidem relino: mox te celebrare magistro 
 in vinum natos iuvat aut in funera flores: 
 tum quod in exigua fumans olus acre patella 
 120 exhilarat frontem reducis nidore bubulci". 
 
 III 
 
 Spectabat mare caeruleum de vertice collis 
 mente Cilix tota. Prope falx et marra iacebant. 
 Stabat: et incanos pellebat flamine crines 
 ventus et implebat gelida salsugine barbam. 
 125 Tempus erat dare vela rati: veniebat hirundo. 
 Hic luteas ad tecta domos fingebat hirundo, 
 illinc e placido prodibat navita portu: 
 atque hic garrulitas subgrundas rauca lacessit, 
 hinc evanescit tranquilla per alta celeusma. 
 130 Detinet ille oculis abeuntes litore naves. 
  Mox ingens ad se Cilicis vocat ora triremis 
 remorum pellens acquo certamine pontum. 
 Obtutu rostrum sensim gliscentis in undis 
 excipit ille, diu defixus, nec videt amens 
 135 Vergilium iuxta summo consistere colle. 
  Vergilio paulo ante, domi non esse videnti, 
 vicinus, segetes dum sarrit, dixerat: "Illic 
 (sarculus ostendit montem) lupus, ut solet, errat". 
 At nil respondens monti subrepere vates. 
 140 Attulerat nuper signatas urbe tabellas 
 cursor. Dicebant: Maecenas Vergilio. Scis 
 me desiderio tum Caesaris oblanguere, 
 tum, fugitive, tui. Iamiam venit ille; venito 
 et tu, si me amas. Belle recitabis utrique, 
 145 qua tu voce vales atque ore, Georgica. Melli 
 hoc erit. Aenean mox cantu ad litora duces 
 nostra. Vale. Simul haec sublegit: "Iam mihi", fatur 
 "horte, vale: flores mihi iam caulesque valete. 
 Rorabunt alii putres aspergine porcas, 
 150 et facient nitidas ex rubro vere corollas!" 
  Interea egressum ducebat semita vatem 
 ipsa domum Cilicis. Simul haec iaciebat in auras: 
 "Vela traham puppimque ad litus fune ligabo: 
 scilicet in portu lateam. Portune? Quid aeger 
 155 dixi? Nunc adeo vastum maris aequor arandum! 
 Aeneae cursum Latias tendentis ad oras 
 quis dicat, nisi qui patientem dixit Ulixen? 
 dein et bella canam? mox tentem pastor Achillem? 
 Non ego. Deductum filo dic, Tityre, cantum". 
 160  Venerat ad casulam. Monitus conscendere montem 
 incipit: erepit: iam sensim prospicit infra 
 caeruleum late labi mare. Lintea longe 
 omnia collucent, series velut alba larorum. 
 "Litus ama" vates ait. Ecce in vertice montis 
 165 attonitum Cilicem videt, atque accedit et infit: 
 "Ipse ego vela, Cilix, iubeor nunc pandere". "Felix!" 
 horti respondet cultor. Miratur et addit 
 Vergilius: "Quid? Tu linquas hunc iussus agellum?" 
 Ille autem subito: "Veteri me redde paroni! 
 170 Quam lauto mihi terra urbesque agrique recedent! 
 Tu laudas flores: florent mihi sidera caeli, 
 aureoli quorum calyces de nocte dehiscunt. 
 Tuque et aves et apes: resonant mihi dulce rudentes. 
 O felix iuvenis, velo ventoque fereris! 
 175 Inficiere oculos caelique marisque colore! 
 Nil vita est nisi quam salvam tibi reddidit Auster! 
 I: quodsi obruerint medio maris aequore venti, 
 cernere si detur tantum, nec tangere, terram..." 
 Demisit lacrimas, nihil insuper addere passus, 
 180 amplexuque senex tenuit pirata poetam. 
  Qui "TENTANDA VIA EST" rediens aiebat, et ultro 
 praeteriit pingues hortos aliisque reliquit. 
 
 
 
 
	 Pascoli 
	 Neo-Latin 
	 The Latin Library 
	 The Classics Homepage