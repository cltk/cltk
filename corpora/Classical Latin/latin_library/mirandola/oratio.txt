Pico della Mirandola: Oratio de hominis dignitate
		 

		 
		 
	 
	
 

 PICI MIRANDULENSIS ORATIO DE HOMINIS DIGNITATE 

 

 
 &sect; 1. 
 

 
  1. Legi, Patres colendissimi, in Arabum monumentis,
  interrogatum Abdalam sarracenum, quid in hac quasi mundana
  scena admirandum maxime spectaretur, nihil spectari homine
  admirabilius respondisse.
 

 
  2. Cui sententiae illud Mercurii adstipulatur: &laquo;Magnum, o
  Asclepi, miraculum est homo&raquo;.
 

 
 &sect; 2. 
 

 
  3. Horum dictorum rationem cogitanti mihi non satis illa
  faciebant, quae multa de humanae naturae praestantia afferuntur
  a multis: esse hominem creaturarum internuntium, superis
  familiarem, regem inferiorum; sensuum perspicacia, rationis
  indagine, intelligentiae lumine, naturae interpretem; stabilis
  evi et fluxi temporis interstitium, et (quod Persae dicunt)
  mundi copulam, immo hymeneum, ab angelis, teste Davide, paulo
  deminutum.
 

 
 &sect; 3. 
 

 
  4. Magna haec quidem, sed non principalia, idest quae summae
  admirationis privilegium sibi iure vendicent.
 

 
  5. Cur enim non ipsos angelos et beatissimos caeli choros magis
  admiremur?
 

 
  6. Tandem intellexisse mihi sum visus, cur felicissimum
  proindeque dignum omni admiratione animal sit homo, et quae sit
  demum illa conditio quam in universi serie sortitus sit, non
  brutis modo, sed astris, sed ultramundanis mentibus invidiosam.
 

 
  7. Res supra fidem et mira.
 

 
  8. Quidni? Nam et propterea magnum miraculum et admirandum
  profecto animal iure homo et dicitur et existimatur.
 

 
  9. Sed quae nam ea sit audite, Patres, et benignis auribus pro
  vestra humanitate hanc mihi operam condonate.
 

 
 &sect; 4. 
 

 
  10. Iam sum[m]us Pater architectus Deus hanc quam videmus
  mundanam domum, divinitatis templum augustissimum, archanae
  legibus sapientiae fabrefecerat.
 

 
  11. Supercelestem regionem mentibus decorarat; ethereos globos
  aeternis animis vegetarat; excrementarias ac feculentas
  inferioris mundi partes omnigena animalium turba complerat.
 

 
  12. Sed, opere consumato, desiderabat artifex esse aliquem qui
  tanti operis rationem perpenderet, pulchritudinem amaret,
  magnitudinem admiraretur.
 

 
  13. Idcirco iam rebus omnibus (ut Moses Timeusque testantur)
  absolutis, de producendo homine postremo cogitavit.
 

 
  14. Verum nec erat in archetipis unde novam sobolem effingeret,
  nec in thesauris quod novo filio hereditarium largiretur, nec
  in subselli[i]s totius orbis, ubi universi contemplator iste
  sederet.
 

 
  15. Iam plena omnia; omnia summis, mediis infimisque ordinibus
  fuerant distributa.
 

 
  16. Sed non erat paternae potestatis in extrema faetura quasi
  effeta defecisse; non erat sapientiae, consilii inopia in re
  necessaria fluctuasse; non erat benefici amoris, ut qui in
  aliis esset divinam liberalitatem laudaturus in se illam
  damnare cogeretur.
 

 
 &sect; 5 
 

 
  17. Statuit tandem optimus opifex, ut cui dari nihil proprium
  poterat commune esset quicquid privatum singulis fuerat.
 

 
  18. Igitur hominem accepit indiscretae opus imaginis atque in
  mundi positum meditullio sic est alloquutus: &laquo;Nec certam sedem,
  nec propriam faciem, nec munus ullum peculiare tibi dedimus, o
  Adam, ut quam sedem, quam faciem, quae munera tute optaveris,
  ea, pro voto, pro tua sententia, habeas et possideas.
 

 
  19. Definita caeteris natura intra praescriptas a nobis leges
  cohercetur.
 

 
  20. Tu, nullis angustiis cohercitus, pro tuo arbitrio, in cuius
  manu te posui, tibi illam prefinies.
 

 
  21. Medium te mundi posui, ut circumspiceres inde comodius
  quicquid est in mundo.
 

 
  22. Nec te celestem neque terrenum, neque mortalem neque
  immortalem fecimus, ut tui ipsius quasi arbitrarius
  honorariusque plastes et fictor, in quam malueris tute
  formam effingas.
 

 
  23. Poteris in inferiora quae sunt bruta degenerare; poteris in
  superiora quae sunt divina ex tui animi sententia regenerari&raquo;.
 

 
 &sect; 6. 
 

 
  24. O summam Dei patris liberalitatem, summam et admirandam
  hominis foelicitatem!
 

 
  25. Cui datum id habere quod optat, id esse quod velit.
 

 
  26. Bruta simul atque nascuntur id secum afferunt (ut ait
  Lucilius) e bulga matris quod possessura sunt.
 

 
  27. Supremi spiritus aut ab initio aut paulo mox id fuerunt,
  quod sunt futuri in perpetuas aeternitates.
 

 
  28. Nascenti homini omnifaria semina et omnigenae vitae germina
  indidit Pater.
 

 
  29. Quae quisque excoluerit illa adolescent, et fructus suos
  ferent in illo.
 

 
  30. Si vegetalia planta fiet, si sensualia obrutescet, si
  rationalia caeleste evadet animal, si intellectualia angelus
  erit et Dei filius.
 

 
  31. Et si nulla creaturarum sorte contentus in unitatis centrum
  suae se receperit, unus cum Deo spiritus factus, in solitaria
  Patris caligine qui est super omnia constitutus omnibus
  antestabit.
 

 
 &sect; 7. 
 

 
  32. Quis hunc nostrum chamaeleonta non admiretur?
 

 
  33. Aut omnino quis aliud quicquam admiretur magis?
 

 
  34. Quem non immerito Asclepius Atheniensis versipellis huius
  et se ipsam transformantis naturae argumento per Protheum in
  mysteriis significari dixit.
 

 
  35. Hinc illae apud Hebreos et Pythagoricos methamorphoses
  celebratae.
 

 
 &sect; 8. 
 

 
  36. Nam et Hebreorum theologia secretior nunc Enoch sanctum in
  angelum divinitatis, quem vocant [malakh hasheckinah] nunc in
  alia alios numina reformant.
 

 
  37. Et Pythagorici scelestos homines in bruta deformant et, si
  Empedocli creditur, etiam in plantas.
 

 
  38. Quos imitatus Maumeth illud frequens habebat in ore, qui a
  divina lege recesserit brutum evadere, et merito quidem.
 

 
  39. Neque enim plantam cortex, sed stupida et nihil sentiens
  natura; neque iumenta corium, sed bruta anima et sensualis; nec
  caelum orbiculatum corpus, sed recta ratio; nec sequestratio
  corporis, sed spiritalis intelligentia angelum facit.
 

 
  40. Si quem enim videris deditum ventri, humi serpentem
  hominem, frutex est, non homo, quem vides; si quem in fantasiae
  quasi Calipsus vanis praestigiis cecucientem et subscalpenti
  delinitum illecebra sensibus mancipatum, brutum est, non homo,
  quem vides.
 

 
  41. Si recta philosophum ratione omnia discernentem, hunc
  venereris; caeleste est animal, non terrenum.
 

 
  42. Si purum contemplatorem corporis nescium, in penetralia
  mentis relegatum, hic non terrenum, non caeleste animal: hic
  augustius est numen humana carne circumvestitum.
 

 
 &sect; 9. 
 

 
  43. Ecquis hominem non admiretur?
 

 
  44. Qui non immerito in sacris litteris Mosaicis et
  Christianis, nunc omnis carnis, nunc omnis creaturae
  appellatione designatur, quando se ipsum ipse in omnis carnis
  faciem, in omnis creaturae ingenium effingit, fabricat et
  tansformat.
 

 
  45. Idcirco scribit Evantes Persa, ubi Chaldaicam theologiam
  enarrat, non esse homini suam ullam et nativam imaginem,
  extrarias multas et adventitias.
 

 
  46. Hinc illud Chaldeorum
  [Enosh hu shinnuim vekammah tebhaoth baal haj] idest homo
  variae ac multiformis et desultoriae naturae animal.
 

 
 &sect; 10. 
 

 
  47. Sed quorsum haec?
 

 
  48. Ut intelligamus, postquam hac nati sumus conditione, ut id
  simus quod esse volumus, curare hoc potissimum debere nos, ut
  illud quidem in nos non dicatur, cum in honore essemus non
  cognovisse similes factos brutis et iumentis insipientibus.
 

 
  49. Sed illud potius Asaph prophetae: &laquo;Dii estis et filii
  Excelsi omnes&raquo;, ne, abutentes indulgentissima Patris
  liberalitate, quam dedit ille liberam optionem, e salutari
  noxiam faciamus nobis.
 

 
  50. Invadat animum sacra quaedam ambitio ut mediocribus non
  contenti anhelemus ad summa, adque illa (quando possumus si
  volumus) consequenda totis viribus enitamur.
 

 
  51. Dedignemur terrestria, caelestia contemnamus, et
  quicquid mundi est denique posthabentes, ultramundanam curiam
  eminentissimae divinitati proximam advolemus.
 

 
  52. Ibi, ut sacra tradunt mysteria, Seraphin, Cherubin et
  Throni primas possident; horum nos iam cedere nescii et
  secundarum impatientes et dignitatem et gloriam emulemur.
 

 
  53. Erimus illis, cum voluerimus, nihilo inferiores.
 

 
 &sect; 11. 
 

 
  54. Sed qua ratione, aut quid tandem agentes?
 

 
  55. Videamus quid illi agant, quam vivant vitam.
 

 
  56. Eam si et nos vixerimus (possumus enim) illorum sortem iam
  equaverimus.
 

 
  57. Ardet Saraph charitatis igne; fulget Cherub intelligentiae
  splendore; stat Thronus iudicii firmitate.
 

 
  58. Igitur si actuosae ad[d]icti vitae inferiorum curam recto
  examine susceperimus, Thronorum stata soliditate firmabimur.
 

 
  59. Si ab actionibus feriati, in opificio opificem, in opifice
  opificium meditantes, in contemplandi ocio negociabimur, luce
  Cherubica undique corruscabimus.
 

 
  60. Si charitate ipsum opificem solum ardebimus, illius igne,
  qui edax est, in Saraphicam effigiem repente flammabimur.
 

 
  61. Super Throno, idest iusto iudice, sedet Deus iudex
  seculorum.
 

 
  62. Super Cherub, idest contemplatore, volat atque eum quasi
  incubando fovet.
 

 
  63. Spiritus enim Domini fertur super aquas, has, inquam quae
  super caelos sunt, quae apud Iob Dominum laudant antelucanis
  hymnis.
 

 
  64. Qui Saraph, idest amator est, in Deo est, et Deus in eo,
  immo et Deus et ipse unum sunt.
 

 
  65. Magna Thronorum potestas, quam iudicando; summa
  Saraphinorum sublimitas, quam amando assequimur.
 

 
 &sect; 12. 
 

 
  66. Sed quonam pacto vel iudicare quisquam vel amare potest
  incognita?
 

 
  67. Amavit Moses Deum quem vidit, et administravit iudex in
  populo quae vidit prius contemplator in monte.
 

 
  68. Ergo medius Cherub sua luce et Saraphico igni nos praeparat
  et ad Thronorum iudicium pariter illuminat.
 

 
  69. Hic est nodus primarum mentium, ordo Palladicus,
  philosophiae contemplativae preses; hic nobis et emulandus
  primo et ambiendus, atque adeo comprehendendus est, unde et ad
  amoris rapiamur fastigia et ad munera actionum bene instructi
  paratique descendamus.
 

 
  70. At vero operae precium, si ad exemplar vitae Cherubicae
  vita nostra formanda est, quae illa et qualis sit, quae
  actiones, quae illorum opera, pre oculis et in numerato habere.
 

 
  71. Quod cum nobis per nos, qui caro sumus et quae humi sunt
  sapimus, consequi non liceat, adeamus antiquos patres, qui de
  his rebus utpote sibi domesticis et cognatis locupletissimam
  nobis et certam fidem facere possunt.
 

 
  72. Consulamus Paulum apostolum vas electionis, quid ipse cum
  ad tertium sublimatus est caelum, agentes Cherubinorum
  exercitus viderit.
 

 
  73. Respondebit utique Dyonisio interprete: purgari illos, tum
  illuminari, postremo perfici.
 

 
 &sect; 13. 
 

 
  74. Ergo et nos Cherubicam in terris vitam emulantes, per
  moralem scientiam affectuum impetus cohercentes, per
  dialecticam rationis caliginem discutientes, quasi ignorantiae
  et vitiorum eluentes sordes animam purgemus, ne aut affectus
  temere debac[c]hentur aut ratio imprudens quandoque deliret.
 

 
  75. Tum bene compositam ac expiatam animam naturalis
  philosophiae lumine perfundamus, ut postremo divinarum rerum
  eam cognitione perficiamus.
 

 
 &sect; 14. 
 

 
  76. Et ne nobis nostri sufficiant consulamus Iacob patriarcham
  cuius imago in sede gloriae sculpta corruscat.
 

 
  77. Admonebit nos pater sapientissimus in inferno dormiens,
  mundo in superno vigilans.
 

 
  78. Sed admonebit per figuram (ita eis omnia contingebant) esse
  scalas ab imo solo ad caeli summa protensas multorum graduum
  serie distinctas; fastigio Dominum insidere, contemplatores
  angelos per eas vicibus alternantes ascendere et descendere.
 

 
 &sect; 15. 
 

 
  79. Quod si hoc idem nobis angelicam affectantibus vitam
  factitandum est, queso, quis Domini scalas vel sordidato pede,
  vel male mundis manibus attinget?
 

 
  80. Impuro, ut habent mysteria, purum attingere nephas.
 

 
  81. Sed qui hi pedes?
 

 
  82. Quae manus?
 

 
  83. Profecto pes animae illa est portio despicatissima, qua
  ipsa materiae tanquam terrae solo innititur, altrix inquam
  potestas et cibaria, fomes libidinis et voluptariae
  mollitudinis magistra.
 

 
  84. Manus animae cur irascentiam non dixerimus, quae
  appetentiae propugnatrix pro ea decertat et sub pulvere ac sole
  p[r]edatrix rapit, quae illa sub umbra dormitans helluetur?
 

 
  85. Has manus, hos pedes, idest totam sensualem partem in qua
  sedet corporis illecebra quae animam obtorto (ut aiunt) detinet
  collo, ne a scalis tamquam prophani pollutique reiciamur,
  morali philosophia quasi vivo flumine abluamus.
 

 
  86. At nec satis hoc erit, si per Iacob scalam discursantibus
  angelis comites esse volumus, nisi et a gradu in gradum rite
  promoveri, et a scalarum tramite deorbitare nusquam, et
  reciprocos obire excursus bene apti prius instructique
  fuerimus.
 

 
  87. Quod cum per artem sermocinalem sive rationariam erimus
  consequuti, iam Cherubico spiritu animati, per scalarum, idest
  naturae gradus philosophantes, a centro ad centrum omnia
  pervadentes, nunc unum quasi Osyrim in multitudinem vi titanica
  dis[c]erpentes descendemus, nunc multitudinem quasi Osyridis
  membra in unum vi Phebea colligentes ascendemus, donec in sinu
  Patris qui super scalas est tandem quiescentes, theologica
  foelicitate consumabimur.
 

 
 &sect; 16. 
 

 
  88. Percontemur et iustum Iob, qui fedus iniit cum Deo vitae
  prius quam ipse ederetur in vitam quid summus Deus in decem
  illis centenis millibus qui assistunt ei, potissimum desideret:
  pacem utique respondebit, iuxta id quod apud eum legitur: &laquo;Qui
  facit pacem in excelsis&raquo;.
 

 
  89. Et quoniam supremi ordinis monita medius ordo inferioribus
  interpretatur, interpretetur nobis Iob theologi verba
  Empedocles philosophus.
 

 
  90. Hic duplicem naturam in nostris animis sitam, quarum altera
  sursum tollimur ad celestia, altera deorsum trudimur ad
  inferna, per litem et amicitiam, sive bellum et pacem, ut sua
  testantur carmina, nobis significat.
 

 
  91. In quibus se lite et discordia actum, furenti similem
  profugum a diis, in altum iactari conqueritur.
 

 
 &sect; 17. 
 

 
  92. Multiplex profecto, Patres, in nobis discordia; gravia et
  intestina domi habemus et plusquam civilia bella.
 

 
  93. Quae si noluerimus, si illam affectaverimus pacem, quae in
  sublime ita nos tollat ut inter excelsos Domini statuamur, sola
  in nobis compescet prorsus et sedabit philosophia: moralis
  primum, si noster homo ab hostibus indutias tantum quesierit,
  multiplicis bruti effrenes excursiones et leonis iurgia, iras
  animosque contundet.
 

 
  94. Tum si rectius consulentes nobis perpetuae pacis
  securitatem desideraverimus, aderit illa et vota nostra
  liberaliter implebit, quippe quae cesa utraque bestia, quasi
  icta porca, inviolabile inter carnem et spiritum foedus
  sanctissimae pacis sanciet.
 

 
  95. Sedabit dyalectica rationis turbas inter orationum
  pugnantias et sillogismo captiones anxie tumultuantis.
 

 
  96. Sedabit naturalis philosophia opinionis lites et
  dis[s]idia, quae inquietam hinc inde animam vexant, distrahunt
  et lacerant.
 

 
  97. Sed ita sedabit, ut meminisse nos iubeat esse naturam iuxta
  Heraclytum ex bello genitam, ob id ab Homero contentionem
  vocitatam.
 

 
  98. Idcirco in ea veram quietem et solidam pacem se nobis
  prestare non posse, esse hoc dominae suae, idest sanctissimae
  th[e]ologiae, munus et privilegium.
 

 
  99. Ad illam ipsa et viam monstrabit et comes ducet, quae
  procul nos videns properantes: &laquo;Venite, inclamabit, ad me qui
  laborastis; venite et ego reficiam vos; venite ad me et
  dabo vobis pacem quam mundus et natura vobis dare non possunt&raquo;.
 

 
 &sect; 18. 
 

 
  100. Tam blande vocati, tam benigniter invitati, alatis pedibus
  quasi terrestres Mercurii, in beatissimae amplexus matris
  evolantes, optata pace perfruemur: pace sanctissima, individua
  copula, unianimi amicitia, qua omnes animi in una mente, quae
  est super omnem mentem, non concordent adeo, sed ineffabili
  quodammodo unum penitus evadant.
 

 
  101. Haec est illa amicitia quam totius philosophiae finem esse
  Pythagorici dicunt, haec illa pax quam facit Deus in excelsis
  suis, quam angeli in terram descendentes annuntiarunt hominibus
  bonae voluntatis, ut per eam ipsi homines ascendentes in caelum
  angeli fierent.
 

 
  102. Hanc pacem amicis, hanc nostro optemus seculo, optemus
  unicuique domui quam ingredimur, optemus animae nostrae, ut per
  eam ipsa Dei domus fiat; ut, postquam per moralem et
  dyalecticam suas sordes excusserit, multiplici philosophia
  quasi aulico apparatu se exornarit, portarum fastigia
  theologicis sertis coronarit, descendat Rex gloriae et cum
  Patre veniens mansionem faciat apud eam.
 

 
  103. Quo tanto hospite si se dignam praestiterit, qua est
  illius immensa clementia, deaurato vestitu quasi toga nuptiali
  multiplici scientiarum circumdata varietate, speciosum
  hospitem, non ut hospitem iam, sed ut sponsum excipiet, a quo
  ne unquam dissolvatur dissolvi cupiet a populo suo et domum
  patris sui, immo se ipsam oblita, in se ipsa cupiet mori ut
  vivat in sponso, in cuius conspectu preciosa profecto mors
  sanctorum eius, mors, inquam, illa, si dici mors debet
  plenitudo vitae cuius meditationem esse studium philosophiae
  dixerunt sapientes.
 

 
 &sect; 19. 
 

 
  104. Citemus et Mosem ipsum a sacrosanctae et ineffabilis
  intelligentiae fontana plenitudine, unde angeli suo nectare
  inebriantur, paulo deminutum.
 

 
  105. Audiemus venerandum iudicem nobis in deserta huius
  corporis solitudine habitantibus leges sic edicentem: &laquo;Qui
  polluti adhuc morali indigent, cum plebe habitent extra
  tabernaculum sub divo, quasi Thessali sacerdotes interim se
  expiantes.
 

 
  106. Qui mores iam composuerunt, in sanctuarium recepti, nondum
  quidem sacra attractent, sed prius dyaletico famulatu seduli
  levitae philosophiae sacris ministrent.
 

 
  107. Tum ad ea et ipsi admissi, nunc superioris Dei regiae
  multicolorem, idest sydereum aulicum ornatum, nunc caeleste
  candelabrum septem luminibus distinctum, nunc pellicea
  elementa, in philosophiae sacerdotio contemplentur, ut postremo
  per theologicae sublimitatis merita in templi adita recepti,
  nullo imaginis intercedente velo, divinitatis gloria
  perfruantur&raquo;.
 

 
  108. Haec nobis profecto Moses et imperat et imperando admonet,
  excitat, inhortatur, ut per philosophiam ad futuram caelestem
  gloriam, dum possumus iter paremus nobis.
 

 
 &sect; 20. 
 

 
  109. Verum enimvero, nec Mosayca tantum aut Christiana
  mysteria, sed priscorum quoque theologia harum, de quibus
  disputaturus accessi, liberalium artium et emolumenta nobis et
  dignitatem ostendit.
 

 
  110. Quid enim aliud sibi volunt in Graecorum archanis
  observati initiatorum gradus, quibus primo per illas quas
  diximus quasi februales artes, moralem et dialeticam,
  purificatis, contingebat mysteriorum susceptio?
 

 
  111. Quae quid aliud esse potest quam secretioris per
  philosophiam naturae interpretatio?
 

 
  112. Tum demum ita dispositis illa adveniebat [epopteia], idest
  rerum divinarum per theologiae lumen inspectio.
 

 
  113. Quis talibus sacris initiari non appetat?
 

 
  114. Quis humana omnia posthabens, fortunae contemnens
  bona, corporis negligens, deorum conviva adhuc degens in terris
  fieri non cupiat, et aeternitatis nectare madidus mortale
  animal immortalitatis munere donari?
 

 
  115. Quis non Socraticis illis furoribus, a Platone in Fedro
  decantatis, sic afflari non velit ut alarum pedumque remigio
  hinc, idest ex mundo, qui est positus in maligno, propere
  aufugiens, ad caelestem Hierusalem concitatissimo cursu
  feratur?
 

 
  116. Agemur, Patres, agemur Socraticis furoribus, qui extra
  mentem ita nos ponant, ut mentem nostram et nos ponant in Deo.
 

 
  117. Agemur ab illis utique, si quid est in nobis ipsi prius
  egerimus; nam si et per moralem affectuum vires ita per debitas
  competentias ad modulos fuerint intentae, ut immota invicem
  consonent concinentia, et per dyalecticam ratio ad numerum se
  progrediendo moverit, Musarum perciti furore celestem armoniam
  intimis auribus combibemus.
 

 
  118. Tum Musarum dux Bacchus in suis mysteriis, idest
  visibilius naturae signis invisibilia Dei philosophantibus
  nobis ostendens, inebriabit nos ab ubertate domus Dei, in qua
  tota si uti Moses erimus fideles, accedens sacratissima
  theologia duplici furore nos animabit.
 

 
  119. Nam in illius eminentissimam sublimati speculam, inde et
  quae sunt, quae erunt quaeque fuerint insectili metientes evo,
  et primevam pulchritudinem suspicientes, illorum Phebei vates,
  huius alati erimus amatores et ineffabili demum charitate,
  quasi aestro perciti, quasi Saraphini ardentes extra nos
  positi, numine pleni, iam non ipsi nos, sed ille erimus ipse
  qui fecit nos.
 

 
 &sect; 21. 
 

 
  120. Sacra Apollinis nomina, si quis eorum significantias et
  latitantia perscrutetur misteria, satis ostendunt esse Deum
  illum non minus philosophum quam vatem.
 

 
  121. Quod cum Ammonius satis sit exequutus, non est cur ego
  nunc aliter pertractem; sed subeant animum, Patres, tria
  Delphica precepta oppido his necessaria, qui non ficti sed veri
  Apollinis, qui illuminat omnem animam venientem in hunc mundum,
  sacrosanctum et augustissimum templum ingressuri sunt;
  videbitis nihil aliud illa nos admonere, quam ut tripartitam
  hanc, de qua est presens disputatio, philosophiam totis viribus
  amplectamur.
 

 
  122. Illud enim [meden agan], idest nequid nimis, virtutum
  omnium normam et regulam per mediocritatis rationem, de qua
  moralis agit, recte praescribit.
 

 
  123. Tum illud [gnothi seauton], idest cognosce te ipsum, ad
  totius naturae nos cognitionem, cuius et interstitium et quasi
  cynnus natura est hominis, excitat et inhortatur.
 

 
  124. Qui enim se cognoscit, in se omnia cognoscit, ut Zoroaster
  prius, deinde Plato in Alcibiade scripserunt.
 

 
  125. Postremo hac cognitione per naturalem philosophiam
  illuminati iam Deo proximi, [ei], idest es dicentes, theologica
  salutatione verum Apollinem familiariter proindeque foeliciter
  appellabimus.
 

 
 &sect; 22. 
 

 
  126. Consulamus et Pythagoram sapientissimum, ob id praecipue
  sapientem, quod sapientis se dignum nomine nunquam existimavit.
 

 
  127. Precipiet primo ne super modium sedeamus, idest rationalem
  partem, qua anima omnia metitur, iudicat et examinat, ociosa
  desidia ne remitentes amittamus, sed dyaletica exercitatione ac
  regula et dirigamus assidue et excitemus.
 

 
  128. Tum cavenda in primis duo nobis significabit ne, aut
  adversus solem emingamus, aut inter sacrificandum ungues
  resecemus.
 

 
  129. Sed postquam per moralem et superfluentium voluptatum
  fluxas eminxerimus appetentias, et unguium presegmina, quasi
  acutas irae prominentias et animorum aculeos resecuerimus, tum
  demum sacris, idest de quibus mentionem fecimus Bacchi
  mysteriis, interesse, et cuius pater ac dux merito sol dicitur
  nostrae contemplationi vacare incipiamus.
 

 
  130. Postremo ut gallum nutriamus nos admonebit, idest ut
  divinam animae nostrae partem divinarum rerum cognitione quasi
  solido cibo et caelesti ambrosia pascamus.
 

 
  131. Hic est gallus cuius aspectum leo, idest omnis terrena
  potestas formidat et reveretur.
 

 
  132. Hic ille gallus, cui datam esse intelligentiam apud Iob
  legimus.
 

 
  133. Hoc gallo canente aberrans homo resipiscit.
 

 
  134. Hic gallus in matutino crepusculo, matutinis astris Deum
  laudantibus, quotidie commodulatur.
 

 
  135. Hunc gallum moriens Socrates, cum divinitatem animi sui
  divinitati maioris mundi copulaturum se speraret, Sculapio,
  idest animarum medico, iam extra omne morbi discrimen positus,
  debere se dixit.
 

 
 &sect; 23. 
 

 
  136. Recenseamus et Chaldeorum monumenta, videbimus (si illis
  creditur) per easdem artes patere viam mortalibus ad
  felicitatem.
 

 
  137. Scribunt interpretes Chaldei verbum fuisse Zoroastris
  alatam esse animam, cumque alae exciderent ferri illam praeceps
  in corpus, tum illis subcrescentibus ad superos revolare.
 

 
  138. Percunctantibus eum discipulis quo pacto alis bene
  plumantibus volucres animos sortirentur: &laquo;Irrigetis, dixit,
  alas aquis vitae&raquo;.
 

 
  139. Iterum sciscitantibus unde has aquas peterent, sic per
  parabolam (qui erat hominis mos) illis respondit: &laquo;Quatuor
  amnibus paradisus Dei abluitur et irrigatur.
 

 
  140. Indidem vobis salutares aquas hauriatis.
 

 
  141. Nomen ei qui ab aquilone [Pischon], quod rectum denotat,
  ei qui ab occasu [Gichon], quod expiationem significat, ei qui
  ab ortu [Chiddekel], quod lumen sonat, ei qui a meridie
  [Perath], quod nos pietatem interpretari possumus&raquo;.
 

 
  142. Advertite animum et diligenter considerate, Patres, quid
  haec sibi velint Zoroastris dogmata: profecto nihil aliud nisi
  ut morali scientia, quasi undis Hibericis, oculorum sordes
  expiemus; dialetica, quasi boreali amussi, illorum aciem
  lineemus ad rectum.
 

 
  143. Tum in naturali contemplatione debile adhuc veritatis
  lumen, quasi nascentis solis incunabula, pati assuescamus, ut
  tandem per theologicam pietatem et sacratissimum Dei cultum,
  quasi caelestes aquilae, meridiantis solis fulgidissimum iubar
  fortiter perferamus.
 

 
  144. Hae illae forsan et a Davide decantatae primum, et ab
  Augustino explicatae latius, matutinae, meridianae et
  vespertinae cognitiones.
 

 
  145. Haec est illa lux meridialis, quae Saraphinos ad lineam
  inflammat et Cherubinos pariter illuminat.
 

 
  146. Haec illa regio, quam versus semper antiquus pater Abraam
  proficiscebatur.
 

 
  147. Hic ille locus, ubi immundis spiritibus locum non esse et
  Cabalistarum et Maurorum dogmata tradiderunt.
 

 
  148. Et si secretiorum aliquid misteriorum fas est vel sub
  enigmate in publicum proferre, postquam et repens e caelo casus
  nostri hominis caput vertigine damnavit et iuxta Hieremiam,
  ingressa per fenestras mors iecur pectusque male affecit,
  Raphaelem coelestem medicum advocemus, qui nos morali et
  dialetica uti pharmacis salutaribus liberet.
 

 
  149. Tum ad valitudinem bonam restitutos, iam Dei robur Gabriel
  inhabitabit, qui nos per naturae ducens miracula, ubique Dei
  virtutem potestatemque indicans, tandem sacerdoti summo
  Michaeli nos tradet qui, sub stipendiis philosophiae emeritos,
  theologiae sacerdotio quasi corona preciosi lapidis insignet.
 

 
 &sect; 24. 
 

 
  150. Haec sunt, Patres colendissimi, quae me ad philosophiae
  studium non animarunt modo sed compulerunt.
 

 
  151. Quae dicturus certe non eram, nisi his responderem qui
  philosophiae studium in pricipibus praesertim viris, aut his
  omnino qui mediocri fortuna vivunt, damnare solent.
 

 
  152. Est enim iam hoc totum philosophari (quae est nostrae
  etatis infoelicitas) in contemptum potius et contumeliam, quam
  in honorem et gloriam.
 

 
  153. Ita invasit fere omnium mentes exitialis haec et monstrosa
  persuasio, aut nihil aut paucis philosophandum.
 

 
  154. Quasi rerum causas, naturae vias, universi
  rationem, Dei consilia, caelorum, terraeque mysteria, pre
  oculis, pre manibus exploratissima habere nihil sit prorsus,
  nisi vel gratiam inde aucupari aliquam, vel lucrum sibi quis
  comparare possit.
 

 
  155. Quin eo deventum est ut iam (proh dolor!) non existimentur
  sapientes nisi qui mercennarium faciunt studium sapientiae, ut
  sit videre pudicam Palladem, deorum munere inter homines
  diversantem, eiici, explodi, exsibilari, non habere qui amet,
  qui faveat, nisi ipsa, quasi prostans et praefloratae
  virginitatis accepta mercedula, male paratum aes in amatoris
  arculam referat.
 

 
 &sect; 25. 
 

 
  156. Quae omnia ego non sine summo dolore et indignatione in
  huius temporis, non principes, sed philosophos dico, qui ideo
  non esse philosophandum et credunt et praedicant, quod
  philosophis nulla merces, nulla sint praemia constituta, quasi
  non ostendant ipsi, hoc uno nomine, se non esse philosophos.
 

 
  157. Quod cum tota eorum vita sit vel in questu, vel in
  ambitione posita, ipsam per se veritatis cognitionem non
  amplectuntur.
 

 
  158. Dabo hoc mihi, et me ipsum hac ex parte laudare nihil
  erubescam, me numquam alia de causa philosophatum nisi ut
  philosopharer, nec ex studiis meis, ex meis lucubrationibus,
  mercedem ullam aut fructum vel sperasse alium vel quesiisse,
  quam animi cultum et a me semper plurimum desideratae veritatis
  cognitionem.
 

 
  159. Cuius ita cupidus semper et amantissimus fui ut, relicta
  omni privatarum et publicarum rerum cura, contemplandi ocio
  totum me tradiderim; a quo nullae invidiorum obtrectationes,
  nulla hostium sapientiae maledicta, vel potuerunt ante hac, vel
  in posterum me deterrere poterunt.
 

 
  160. Docuit me ipsa philosophia a propria potius conscientia
  quam ab externis pendere iuditiis, cogitareque semper, non tam
  ne male audiam, quam ne quid male vel dicam ipse vel agam.
 

 
 &sect; 26. 
 

 
  161. Equidem non eram nescius, Patres colendissimi, futuram
  hanc ipsam meam disputationem quam vobis omnibus qui bonis
  artibus favetis et augustissima vestra praesentia illam
  honestare voluistis, gratam atque iocundam, tam multis aliis
  gravem atque molestam; et scio non deesse qui inceptum meum et
  damnarint ante hac et in praesentia multis nominibus damnent.
 

 
  162. Ita consueverunt non pauciores, ne dicam plures, habere
  oblatratores quae bene sancteque aguntur ad virtutem, quam quae
  inique et perperam ad vitium.
 

 
  163. Sunt autem qui totum hoc disputandi genus et hanc de
  litteris publice disceptandi institutionem non approbent, ad
  pompam potius ingenii et doctrinae, ostentationem quam ad
  comparandam eruditionem esse illam asseverantes.
 

 
  164. Sunt qui hoc quidem exercitationis genus non improbent,
  sed in me nullo modo probent, quod ego hac aetate, quartum
  scilicet et vigesimum modo natus annum, de sublimibus
  Christianae theologiae mysteriis, de altissimis philosophiae
  locis, de incognitis disciplinis, in celebratissima urbe, in
  amplissimo doctissimorum hominum consessu, in apostolico
  senatu, disputationem proponere sim ausus.
 

 
  165. Alii, hoc mihi dantes quod disputem, id dare nolunt quod
  de nongentis disputem questionibus, tam superfluo et ambitiose
  quam supra vires id factum calumniantes.
 

 
  166. Horum ego obiectamentis et manus illico dedissem, si ita
  quam profiteor philosophia me edocuisset et nunc, illa ita me
  docente, non responderem, si rixandi iurgandique proposito
  constitutam hanc inter nos disceptationem crederem.
 

 
  167. Quare, obtrectandi omne lacessendique propositum, et quem
  scribit Plato a divino semper abesse choro, a nostris quoque
  mentibus facessat livor, et an disputandum a me, an de tot
  etiam questionibus, amice incognoscamus.
 

 
 &sect; 27. 
 

 
  168. Primum quidem ad eos, qui hunc publice disputandi morem
  calumniantur, multa non sum dicturus, quando haec culpa, si
  culpa censetur, non solum vobis omnibus, doctores
  exce[l]lentissimi, qui sepius hoc munere, non sine summa et
  laude et gloria, functi estis, sed Platoni, sed
  Aristoteli, sed probatissimis omnium etatum philosophis mecum
  est communis.
 

 
  169. Quibus erat certissimum nihil ad consequendam quam
  querebant veritatis cognitionem sibi esse, potius quam ut
  essent in disputandi exercitatione frequentissimi.
 

 
  170. Sicut enim per gymnasticam corporis vires firmiores fiunt,
  ita dubio procul, in hac quasi litteraria palestra, animi vires
  et fortiores longe et vegetiores evadunt.
 

 
  171. Nec crediderim ego aut poetas aliud per decantata Palladis
  arma, aut Hebreos, cum [[barzel]], ferrum, sapientum symbolum
  esse dicunt, significasse nobis quam honestissima hoc genus
  certamina, adipiscendae sapientiae oppido quam necessaria.
 

 
  172. Quo forte fit ut et Caldei in eius genesi qui philosophus
  sit futurus, illud desiderent, ut Mars et Mercurium triquetro
  aspectu conspiciat, quasi, si hos congressus, haec bella
  substuleris, somniculosa et dormitans futura sit omnis
  philosophia.
 

 
 &sect; 28. 
 

 
  173. At vero cum his qui me huic provintiae imparem dicunt,
  difficilior est mihi ratio defensionis: nam si parem me dixero,
  forsitan inmodesti et de se nimia sentientis, si imparem
  fatebor, temerarii et inconsulti notam videor subiturus.
 

 
  174. Videte quas incidi angustias, quo loco sim constitutus,
  dum non possum sine culpa de me promittere quod non possum mox
  sine culpa non praestare.
 

 
  175. Forte et illud Iob afferre possem spiritum esse, spiritum
  esse in omnibus, et cum Timotheo audire: &laquo;Nemo contemnat
  adolescientiam tuam&raquo;.
 

 
  176. Sed ex mea verius hoc conscientia dixero, nihil esse in
  nobis magnum vel singulare; studiosum me forte et cupidum
  bonarum artium non inficiatus, docti tamen nomen mihi nec sumo
  nec arrogo.
 

 
  177. Quare et quod tam grande humeris onus imposuerim, non fuit
  propterea quod mihi conscius nostrae infirmitatis non essem,
  sed quod sciebam hoc genus pugnis, idest litterariis, esse
  peculiare quod in eis lucrum est vinci.
 

 
  178. Quo fit ut imbecillissimus quisque non detrectare modo,
  sed appetere ultro eas iure possit et debeat.
 

 
  179. Quandoquidem qui succumbit beneficium a victore accipit,
  non iniuriam, quippe qui per eum et locupletior domum, idest
  doctior et ad futuras pugnas redit instructior.
 

 
  180. Hac spe animatus, ego infirmus miles cum fortissimis
  omnium strenuisssimisque tam gravem pugnam decernere nihil sum
  veritus.
 

 
  181. Quod tamen temere sit factum nec ne, rectius utique de
  eventu pugnae quam de nostra aetate potest quis iudicare.
 

 
 &sect; 29. 
 

 
  182. Restat ut tertio loco his respondeam, qui numerosa
  propositarum rerum multitudine offenduntur, quasi hoc eorum
  humeris sederet onus, et non potius hic mihi soli quantuscumque
  est labor, esset exanclandus.
 

 
  183. Indecens profecto hoc et morosum nimis, velle alienae
  industriae modum ponere, et, ut inquit Cicero in ea re quae eo
  melior quo maior, mediocritatem desiderare.
 

 
  184. Omnino tam grandibus ausis erat necesse me vel succumbere
  vel satisfacere; si satisfacerem, non video cur quod in decem
  praestare questionibus est laudabile, in nongentis etiam
  praestitisse culpabile existimetur.
 

 
  185. Si succumberem, habebunt ipsi, si me oderunt, unde
  accusarent, si amant unde excusent.
 

 
  186. Quoniam in re tam gravi, tam magna, tenui ingenio,
  exiguaque doctrina, adolescentem hominem defecisse, venia
  potius dignum erit quam accusatione.
 

 
  187. Quin et iuxta poetam: &laquo;Si deficiunt vires, audacia certe
  laus erit: in magnis et voluisse sat est&raquo;.
 

 
  188. Quod si nostra aetate multi, Gorgiam Leontinum imitati,
  non modo de nongentis sed de omnibus etiam omnium artium
  questionibus soliti sunt, non sine laude, proponere
  disputationem, cur mihi non liceat, vel sine culpa, de multis
  quidem, sed tamen certis et determinatis disputare?
 

 
 &sect; 30 
 

 
  189. At superfluum inquiunt hoc et ambitiosum.
 

 
  190. Ego vero non superfluo modo, sed necessario factum hoc a
  me contendo, quod et si ipsi mecum philosophandi rationem
  considerarent, inviti etiam fateantur plane necesse est.
 

 
  191. Qui enim se cuipiam ex philosophorum familiis addixerunt,
  Thomae videlicet aut Scoto, qui nunc plurimum in manibus,
  faventes, possunt illi quidem vel in paucarum questionum
  discussione suae doctrinae periculum facere.
 

 
  192. At ego ita me institui, ut in nullius verba iuratus, me
  per omnes philosophiae magistros funderem, omnes scedas
  excuterem, omnes familias agnoscerem.
 

 
  193. Quare, cum mihi de illis omnibus esset dicendum, ne, si
  privati dogmatis defensor reliqua posthabuissem, illi viderer
  obstrictus, non potuerunt, etiam si pauca de singulis
  proponerentur, non esse plurima quae simul de omnibus
  afferebantur.
 

 
  194. Nec id in me quisquam damnet, quod me quocumque ferat
  tempestas deferar hospes.
 

 
  195. Fuit enim cum ab antiquis omnibus hoc observatum, ut omne
  scriptorum genus evolventes, nullas quas possent commentationes
  illectas preterirent, tum maxime ab Aristotele, qui eam ob
  causam [anagnostes], idest lector, a Platone nuncupabatur, et
  profecto angustae est mentis intra unam se Porticum aut
  Achademiam continuisse.
 

 
  196. Nec potest ex omnibus sibi recte propriam selegisse, qui
  omnes prius familiariter non agnoverit.
 

 
  197. Adde quod in una quaque familia est aliquid insigne, quod
  non sit ei commune cum caeteris.
 

 
 &sect; 31. 
 

 
  198. Atque ut a nostris, ad quos postremo philosophia pervenit,
  nunc exordiar, est in Ioanne Scoto vegetum quiddam atque
  discussum, in Thoma solidum et equabile, in Egidio tersum et
  exactum, in Francisco acre et acutum, in Alberto priscum,
  amplum et grande, in Henrico, ut mihi visum est, semper sublime
  et venerandum.
 

 
  199. Est apud Arabes, in Averroe firmum et inconcusum, in
  Avempace, in Alpharabio grave et meditatum, in Avicenna divinum
  atque Platonicum.
 

 
  200. Est apud Graecos in universum quidem nitida, in primis et
  casta philosophia; apud Simplicium locuplex et copiosa, apud
  Themistium elegans et compendiaria, apud Alexandrum constans et
  docta, apud Theophrastum gravite elaborata, apud Ammonium
  enodis et gratiosa.
 

 
  201. Et si ad Platonicos te converteris, ut paucos percenseam,
  in Porphirio rerum copia et multiiuga religione delectaberis,
  in Iamblico secretiorem philosophiam et barbarorum mysteria
  veneraberis, in Plotino privum quicquam non est quod admireris,
  qui se undique prebet admirandum, quem de divinis divine, de
  humanis longe supra hominem docta sermonis obliquitate
  loquentem, sudantes Platonici vix intelligunt.
 

 
  202. Pretereo magis novitios, Proculum Asiatica fertilitate
  luxuriantem et qui ab eo fluxerunt Hermiam, Damascum,
  Olympiodorum et complures alios, in quibus omnibus illud
  [to Theion], idest divinum peculiare Platonicorum simbolum
  elucet semper.
 

 
 &sect; 32. 
 

 
  203. Accedit quod, si qua est secta quae veriora incessat
  dogmata et bonas causas ingenii calumnia ludificetur, ea
  veritatem firmat, non infirmat, et, velut motu quassatam
  flammam, excitat, non extinguit.
 

 
  204. Hac ego ratione motus, non unius modo (ut quibusdam
  placebat), sed omnigenae doctrinae placita in medium afferre
  volui, ut hac complurium sectarum collatione ac multifariae
  discussione philosophiae, ille veritatis fulgor, cuius Plato
  meminit in Epistolis, animis nostris quasi sol oriens ex alto
  clarius illucesceret.
 

 
  205. Quid erat, si Latinorum tantum, Alberti scilicet, Thomae,
  Scoti, Egidii, Francisci, Henricique philosophia,
  obmissis Graecorum Arabumque philosophis, tractabatur?
 

 
  206. Quando omnis sapientia a Barbaris ad Graecos, a Graecis ad
  nos manavit.
 

 
  207. Ita nostrates semper in philosophandi ratione peregrinis
  inventis stare, et aliena excoluisse sibi duxerunt satis.
 

 
  208. Quid erat cum Peripateticis egisse de naturalibus nisi et
  Platonicorum accersebatur Achademia, quorum doctrina et de
  divinis semper inter omnes philosophias, teste Augustino,
  habita est sancitissima et a me nunc primum, quod sciam, (verbo
  absit invidia) post multa secula sub disputandi examen est in
  publicum allata.
 

 
  209. Quid erat et aliorum quot quot erant tractasse opiniones,
  si quasi ad sapientum symposium asymboli accedentes, nihil nos
  quod esset nostrum, nostro partum et elaboratum ingenio,
  afferebamus?
 

 
  210. Profecto ingenerosum est (ut ait Seneca) sapere solum ex
  commentario et quasi maiorum inventa nostrae industriae viam
  praecluserint, quasi in nobis effaeta sit vis naturae, nihil ex
  se parere, quod veritatem, si non demonstret, saltem innuat vel
  de longinquo.
 

 
  211. Quod si in agro colonus, in uxore maritus odit
  sterilitatem, certe tanto magis infecundam animam oderit illi
  complicita et associata divina mens, quanto inde nobilior longe
  proles desideratur.
 

 
 &sect; 33. 
 

 
  212. Propterea non contentus ego, praeter comunes doctrinas
  multa de Mercurii Trismegisti prisca theologia, multa de
  Caldeorum, de Pythagorae disciplinis, multa de secretioribus
  Hebreorum addidisse mysteriis, plurima quoque per nos inventa
  et meditata, de naturalibus et divinis rebus disputanda
  proposuimus.
 

 
 &sect; 34. 
 

 
  213. Proposuimus primo Platonis Aristotelisque concordiam a
  multis ante hac creditam, a nemine satis probatam. Boetius,
  apud Latinos id se facturum pollicitus, non invenitur fecisse
  unquam quod semper facere voluit.
 

 
  214. Simplicius, apud Graecos idem professus, utinam id tam
  praestaret quam pollicetur.
 

 
  215. Scribit et Augustinus in Achademicis non defuisse plures
  qui subtilissimis suis disputationibus idem probare conati
  sint, Platonis scilicet et Aristotelis eandem esse
  philosophiam.
 

 
  216. Ioannes item Grammaticus cum dicat apud eos tantum
  dissidere Platonem ab Aristotele, qui Platonis dicta non
  intelligunt probandum tamen posteris hoc reliquit.
 

 
  217. Addidimus autem et plures locos in quibus Scoti et Thomae,
  plures in quibus Averrois et Avicennae sententias, quae
  discordes existimantur, concordes esse nos asseveramus.
 

 
 &sect; 35. 
 

 
  218. Secundo loco quae in philosophia cum Aristotelica tum
  Platonica excogitavimus nos, tum duo et septuaginta nova
  dogmata physica et methaphisica collocavimus, quae si quis
  teneat, poterit, nisi fallor, quod mihi erit mox manifestum,
  quamcumque de rebus naturalibus divinisque propositam
  questionem longe alia dissolvere ratione quam per eam edoceamur
  quae et legitur in scolis et ab huius evi doctoribus colitur
  philosophiam.
 

 
  219. Nec tam admirari quis debet, Patres, me in primis annis,
  in tenera etate, per quam vix licuit (ut iactant quidam)
  aliorum legere commentationes, novam afferre velle
  philosophiam, quam vel laudare illam, si defenditur, vel
  damnare, si reprobatur et denique, cum nostra inventa haec
  nostrasque sint litteras iudicaturi, non auctoris annos, sed
  illorum merita potius vel demerita numerare.
 

 
 &sect; 36. 
 

 
  220. Est autem, et praeter illam, alia, quam nos attulimus,
  nova per numeros philosophandi institutio antiqua, illa quidem
  et a priscis theologis, a Pythagora presertim, ab Aglaopheno, a
  Philolao, a Platone prioribusque Platonicis observata.
 

 
  221. Sed quae hac tempestate, ut preclara alia, posteriorum
  incuria sic exolevit, ut vix vestigia ipsius ulla reperiantur.
 

 
  222. Scribit Plato in Epinomide, inter omnes liberales artes et
  scientias contemplatrices praecipuam maximeque
  divinam esse scientiam numerandi.
 

 
  223. Querens item, cur homo animal sapientissimum? Respondet:
  &laquo;Quia numerare novit&raquo;.
 

 
  224. Cuius sententiae et Aristoteles meminit in Problematis.
 

 
  225. Scribit Abumasar verbum fuisse Avenzoar Babilonii, eum
  omnia nosse qui noverat numerare.
 

 
  226. Quae vera esse nullo modo possunt, si per numerandi artem
  eam artem intellexerunt cuius nunc mercatores in primis sunt
  peritissimi, quod et Plato testatur, exerta nos admonens voce
  ne divinam hanc arithmeticam mercatoriam esse arithmeticam
  intelligamus.
 

 
  227. Illam ergo arithmeticam, quae ita extollitur, cum mihi
  videar post multas lucubrationes exploratam habere, huiusce rei
  periculum facturus, ad quator et LXX questiones, quae inter
  physicas et divinas principales existimantur, responsurum per
  numeros publice me sum pollicitus.
 

 
 &sect; 37. 
 

 
  228. Proposuimus et magica theoremata, in quibus duplicem esse
  magiam significavimus, quarum altera demonum tota opere et
  auctoritate constat, res medius fidius execranda et portentosa.
 

 
  229. Altera nihil est aliud, cum bene exploratur, quam
  naturalis philosophiae absoluta consumatio.
 

 
  230. Utriusque cum meminerint Greci, illam magiae nullo modo
  nomine dignantes [goeteian] nuncupant, hanc propria
  peculiarique appellatione [mageian], quasi perfectam summamque
  sapientiam vocant.
 

 
  231. Idem enim, ut ait Porphyrius, Persarum lingua magus sonat
  quod apud nos divinorum interpres et cultor.
 

 
  232. Magna autem, immo maxima, Patres, inter has artes
  disparilitas et dissimilitudo.
 

 
  233. Illam non modo Christiana religio, sed omnes leges, omnis
  bene instituta respublica damnat et execratur.
 

 
  234. Hanc omnes sapientes, omnes caelestium et divinarum rerum
  studiosae nationes, approbant et amplectuntur.
 

 
  235. Illa artium fraudulentissima, haec altior sanctiorque
  philosophia, illa irrita et vana, haec firma fidelis et solida.
 

 
  236. Illam quisquis coluit semper dissimulavit, quod in
  auctoris esset ignominiam et contumeliam, ex hac summa
  litterarum claritas gloriaque antiquitus et pene semper petita.
 

 
  237. Illius nemo unquam studiosus fuit vir philosophus et
  cupidus discendi bonas artes; ad hanc Pythagoras, Empedocles,
  Democritus, Plato, discendam navigavere, hanc predicarunt
  reversi, et in archanis precipuam habuerunt.
 

 
  238. Illa, ut nullis rationibus, ita nec certis probatur
  auctoribus; haec, clarissimis quasi parentibus honestata, duos
  precipue habet auctores: Xamolsidem, quem imitatus est Abbaris
  Hyperboreus, et Zoroastrem, non quem forte creditis, sed illum
  Oromasi filium.
 

 
  239. Utriusque magia quid sit, Platonem si percontemur,
  respondebit in Alcibiade: Zoroastris magiam non esse aliud quam
  divinorum scientiam, qua filios Persarum reges erudiebant, ut
  ad exemplar mundanae reipublicae suam ipsi regere rempublicam
  edocerentur.
 

 
  240. Respondebit in Carmide, magiam Xalmosidis esse animi
  medicinam, per quam scilicet animo temperantia, ut per illam
  corpori sanitas comparatur.
 

 
 &sect; 38. 
 

 
  241. Horum vestigiis postea perstiterunt Carondas, Damigeron,
  Apollonius, Hostanes et Dardanus.
 

 
  242. Perstitit Homerus, quem ut omnes alias sapientias, ita
  hanc quoque sub sui Ulixis erroribus dissimulasse in poetica
  nostra theologia aliquando probabimus.
 

 
  243. Perstiterunt Eudoxus et Hermippus.
 

 
  244. Perstiterunt fere omnes qui Pythagorica Platonicaque
  mysteria sunt perscrutati.
 

 
  245. Ex iunioribus autem, qui eam olfecerint tres reperio,
  Alchindum Arabem, Rogerium Baconem et Guilielmum Parisiensem.
 

 
  246. Meminit et Plotinus, ubi naturae ministrum esse et non
  artificiem magum demonstrat: hanc magiam probat 
  asseveratque vir sapientissimus, alteram ita abhorrens ut, cum
  ad malorum demonum sacra vocaretur, rectius esse, dixerit, ad
  se illos quam se ad illos accedere, et merito quidem.
 

 
  247. Ut enim illa obnoxium mancipatumque improbis potestantibus
  hominem reddit, ita haec illarum principem et dominum.
 

 
  248. Illa denique nec artis nec scientiae sibi potest nomen
  vendicare; haec altissimis plena misteriis, profundissimam
  rerum secretissimarum contemplationem, et demum totius naturae
  cognitionem complectitur.
 

 
  249. Haec, inter sparsas Dei beneficio et inter seminatas mundo
  virtutes, quasi de latebris evocans in lucem, non tam facit
  miranda quam facienti naturae sedula famulatur.
 

 
  250. Haec universi consensum, quem significantius Graeci
  [sumpatheian] dicunt, introrsum perscrutatius rimata et mutuam
  naturarum cognitionem habens perspectatam, nativas adibens
  unicuique rei et suas illecebras, quae
  magorum [iunges] nominantur, in mundi recessibus, in naturae
  gremio, in promptuariis arcanisque Dei latitantia miracula,
  quasi ipsa sit artifex, promit in publicum, et sicut agricola
  ulmos vitibus, ita magus terram caelo, idest inferiora
  superiorum dotibus virtutibusque maritat.
 

 
  251. Quo fit ut quam illa prodigiosa et noxia, tam haec divina
  et salutaris appareat.
 

 
  252. Ob hoc praecipue quod illa hominem, Dei hostibus
  mancipans, avocat a Deo, haec in eam operum Dei admirationem
  excitat, quam propensa charitas, fides ac spes, certissime
  consequuntur.
 

 
  253. Neque enim ad religionem, ad Dei cultum quicquam promovet
  magis quam assidua contemplatio mirabilium Dei, quae ut per
  hanc de qua agimus naturalem magiam bene exploraverimus, in
  opificis cultum amoremque ardentius animati illud canere
  compellemur: &laquo;Pleni sunt caeli, plena est omnis terra maiestate
  gloriae tuae&raquo;.
 

 
  254. Et haec satis de magia, de qua haec diximus, quod s[c]io
  esse plures qui, sicut canes ignotos semper adlatrant, ita et
  ipsi saepe damnant oderuntque quae non intelligunt.
 

 
 &sect; 39. 
 

 
  255. Venio nunc ad ea quae ex antiquis Hebreorum mysteriis
  eruta, ad sacrosantam et catholicam fidem confirmandam attuli,
  quae ne forte ab his, quibus sunt ignota, commentitiae nugae
  aut fabulae circumlatorum existimentur, volo intelligant omnes
  quae et qualia sint, unde petita, quibus et quam claris
  auctoribus confirmata et quam reposita, quam divina, quam
  nostris hominibus ad propugnandam religionem contra Hebreorum
  importunas calumnias sint necessaria.
 

 
 &sect; 40. 
 

 
  256. Scribunt non modo celebres Hebreorum doctores, sed ex
  nostris quoque Hesdras, Hilarius et Origenes, Mosen non legem
  modo, quam quinque exaratam libris posteris reliquit, sed
  secretionem quoque et veram legis enarrationem in monte
  divinitius accepisse; preceptum autem ei a Deo ut legem quidem
  populo publicaret, legis interpretationem nec traderet
  litteris, nec invulgaret, sed ipse Iesu Nave tantum, tum ille
  aliis deinceps succedentibus sacerdotum primoribus, magna
  silentii religione, revelaret.
 

 
  257. Satis erat per simplicem historiam nunc Dei potentiam,
  nunc in improbos iram, in bonos clementiam, in omnes iustitiam
  agnoscere, et per divina salutariaque precepta ad bene beateque
  vivendum et cultum verae religionis institui.
 

 
  258. At mysteria secretiora et sub cortice legis rudique
  verborum pretestu latitantia, altissimae divinitatis archana,
  plebi palam facere, quid erat aliud quam dare sanctum canibus
  et inter porcos spargere margaritas?
 

 
 &sect; 41. 
 

 
  259. Ergo haec clam vulgo habere, perfectis communicanda, inter
  quos tantum sapientiam loqui se ait Paulus, non humani consilii
  sed divini precepti fuit.
 

 
  260. Quem morem antiqui philosophi sanctissime observarunt.
 

 
  261. Pythagoras nihil scripsit nisi paucula quaedam, quae Damae
  filiae moriens commendavit.
 

 
  262. Egiptiorum templis insculptae Sphinges, hoc admonebant ut
  mistica dogmata per enigmatum nodos a prophana multitudine
  inviolata custodirentur.
 

 
  263. Plato Dionisio quaedam de supremis scribens substantiis:
  &laquo;Per enigmata, inquit, dicendum est, ne si epistola forte ad
  aliorum pervenerit manus, quae tibi scribimus ab aliis
  intelligantur&raquo;.
 

 
  264. Aristoteles libros Methaphisicae in quibus agit de divinis
  editos esse et non editos dicebat.
 

 
  265. Quid plura? Iesum Christum vitae magistrum asserit
  Origenes multa revelasse discipulis, quae illi, ne vulgo
  fierent comunia, scribere noluerunt.
 

 
  266. Quod maxime confirmat Dyonisius Areopagita, qui secretiora
  mysteria a nostrae religionis auctoribus [ek nou eis noun]
  [dia meson logon], idest ex animo in animum, sine litteris,
  medio intercedente verbo, ait fuisse transfusa.
 

 
  267. Hoc eodem penitus modo cum ex Dei praecepto vera illa
  legis interpretatio Moisi deitus tradita revelaretur, dicta est
  Cabala, quod idem est apud Hebreos quod apud nos &laquo;receptio&raquo;; ob
  id scilicet quod illam doctrinam, non per litterarum monumenta,
  sed ordinariis revelationum successionibus alter ab altero
  quasi H[e]reditario iure reciperet.
 

 
 &sect; 42. 
 

 
  268. Verum postquam Hebrei a Babilonica captivitate restituti
  per Cyrum et sub Zorobabel instaurato templo ad reparandam
  legem animum appulerunt, Esdras, tunc ecclesiae praefectus,
  post emendatum Moseos librum, cum plane cognosceret per exilia,
  cedes, fugas, captivitatem gentis Israeliticae institutum a
  maioribus morem tradendae per manus doctrinae servari non
  posse, futurumque ut sibi divinitus indulta celestis doctrinae
  arcana perirent, quorum commentariis non intercedentibus durare
  diu memoria non poterat, constituit ut, convocatis qui tunc
  supererant sapientibus, afferret unusquisque in medium quae de
  mysteriis legis memoriter tenebat, adhibitisque notariis in LXX
  volumina (tot enim fere in sinedrio sapientes) redigerentur.
 

 
  269. Qua de re ne mihi soli credatis, Patres, audite Esdram
  ipsum sic loquentem: &laquo;Exactis XL diebus loquutus est Altissimus
  dicens. Priora quae scripsisti in palam pone, legant digni et
  indigni, novissimos autem LXX libros conservabis ut tradas eos
  sapientibus de populo tuo.
 

 
  270. In his enim est vena intellectus et sapientiae fons et
  scientiae flumen.
 

 
  271. Atque ita feci&raquo;.
 

 
  272. Haec Esdras ad verbum.
 

 
  273. Hi sunt libri scientiae Cabalae, in his libris merito
  Esdras venam intellectus, idest ineffabilem de
  supersubstantiali deitate theologiam, sapientiae fontem, idest
  de intelligibilibus angelicisque formis exactam methaphisicam,
  et scientiae flumen, idest de rebus naturalibus firmissimam
  philosophiam esse, clara in primis voce pronuntiavit.
 

 
 &sect; 43. 
 

 
  274. Hi libri Sixtus quartus Pontifex Maximus, qui hunc sub quo
  vivimus foeliciter Innocentium VIII proxime antecessit, maxima
  cura studioque curavit ut in publicam fidei nostrae utilitatem
  Latinis litteris mandarentur.
 

 
  275. Iamque cum ille decessit, tres ex illis pervenerant ad
  Latinos.
 

 
  276. Hi libri apud Hebreos hac tempestate tanta religione
  coluntur, ut neminem liceat nisi annos XL natum illos
  attingere.
 

 
  277. Hos ego libros non mediocri impensa mihi cum comparassem,
  summa diligentia indefessis laboribus cum perlegissem, vidi in
  illis (testis est Deus) religionem non tam Mosaicam quam
  Christianam.
 

 
  278. Ibi Trinitatis mysterium, ibi Verbi incarnatio, ibi
  Messiae divinitas, ibi de peccato originali, de illius per
  Christum expiatione, de caelesti Hyerusalem de casu demonum, de
  ordinibus angelorum, de purgatoriis, de inferorum paenis, eadem
  legi quae apud Paulum et Dyonisium apud Hieronymum et
  Augustinum quotidie legimus.
 

 
  279. In his vero quae spectant ad philosophiam, Pythagoram
  prorsus audias et Platonem, quorum decreta ita sunt fidei
  Christianae affinia, ut Augustinus noster immensas Deo gratias
  agat quod ad eius manus pervenerint libri Platonicorum.
 

 
 &sect; 44. 
 

 
  280. In plenum nulla est ferme de re nobis cum Hebreis
  controversia de qua ex libris Cabalistarum ita redargui
  convincique non possint, ut ne angulus quidem reliquus sit in
  quem se condant.
 

 
  281. Cuius rei testem gravissimum habeo Antonium Cronicum,
  virum eruditissimum, qui suis auribus cum apud eum essem in
  convivio, audivit Dactylum Hebreum peritum huius scientiae in
  Christianorum prorsus de Trinitate sententiam pedibus
  manibusque descendere.
 

 
 &sect; 45. 
 

 
  282. Sed ut ad meae redeam disputationis capita percensenda,
  attulimus et nostram de interpretandis Orphei Zoroastrisque
  carminibus sententiam.
 

 
  283. Orpheus apud Graecos ferme integer; Zoroaster apud eos
  mancus, apud Caldeos absolutior legitur: ambo priscae
  sapientiae crediti patres et auctores.
 

 
  284. Nam ut taceam de Zoroastre, cuius frequens apud Platonicos
  non sine summa semper veneratione est mentio, scribit Iamblicus
  Calcideus habuisse Pythagoram Orphycam theologiam tamquam
  exemplar ad quam ipse suam fingeret formaretque philosophiam.
 

 
  285. Quin idcirco tantum dicta Pythagorae sacra nuncupari
  dicunt, quod ab Orphei fluxerint institutis; inde secreta de
  numeris doctrina et quicquid magnum sublimeque habuit Graeca
  philosophia ut a primo fonte manavit.
 

 
  286. Sed (qui erat veterum mos theologorum) ita Orpheus suorum
  dogmatum mysteria fabularum intexit involucris et poetico
  velamento dissimulavit, ut si quis legat illius hymnos, nihil
  subesse credat praeter fabellas nugasque meracissimas.
 

 
  287. Quod volui dixisse ut cognoscatur quis mihi labor quae
  fuerit difficultas, ex affectatis enigmatum syrpis, ex
  fabularum latebris latitantes eruere secretae philosophiae
  sensus, nulla praesertim in re tam gravi tam abscondita
  inexplorataque adiuto aliorum interpretum opera et diligentia.
 

 
  288. Et tamen oblatrarunt canes mei minutula quaedam et levia
  ad numeri ostentationem me accumulasse, quasi non omnes quae
  ambiguae maxime controversaeque sunt questiones, in quibus
  principales digladiantur achademiae, quasi non multa attulerim
  his ipsis, qui et mea carpunt et se credunt philosophorum
  principes, et incognita prorsus et intentata.
 

 
 &sect; 46. 
 

 
  289. Quin ego tantum absum ab ea culpa, ut curaverim in quam
  paucissima potui capita cogere disputationem.
 

 
  290. Quam si (ut consueverunt alii) partiri ipse in sua membra
  et lancinare voluissem, in innumerum profecto numerum
  excrevisset.
 

 
  291. Et, ut taceam de caeteris, quis est qui nesciat unum dogma
  ex nongentis, quod scilicet de concilianda est Platonis
  Aristotelisque philosophia, potuisse me citra omnem affectatae
  numerositatis suspitionem in sexcenta ne dicam plura capita
  deduxisse, locos scilicet omnes in quibus dissidere alii,
  convenire ego illos existimo particulatim enumerantem?
 

 
  292. Sed certe (dicam enim quamquam neque modeste neque ex
  ingenio meo) dicam tamen, quia dicere me invidi cogunt, cogunt
  obtrectatores, volui hoc meo congressu fidem facere non tam
  quod multa scirem, quam quod scirem quae multi nesciunt.
 

 
 &sect; 47. 
 

 
  293. Quod ut vobis re ipsa, Patres colendissimi, iam palam
  fiat, ut desiderium vestrum, doctores exce[l]lentissimi, quos
  paratos accintosque expectare pugnam non sine magna voluptate
  conspicio, mea longius oratio non remoretur, quod foelix
  faustumque sit quasi citante classico iam conseramus manus.
 

 
 
 
 
	 Mirandola 
	 Neo-Latin 
	 The Latin Library 
	 The Classics Page