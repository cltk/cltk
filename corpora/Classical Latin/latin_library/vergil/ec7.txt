P. VERGILI MARONIS ECLOGA SEPTIMA
		 

		 
		 
	 
	
 

 P. VERGILI MARONIS ECLOGA SEPTIMA
 

 

 
       Meliboeus 
 

 Forte sub arguta consederat ilice Daphnis, compulerantque greges Corydon et Thyrsis in unum, Thyrsis ouis, Corydon distentas lacte capellas, ambo florentes aetatibus, Arcades ambo, et cantare pares et repondere parati.    5 Huc mihi, dum teneras defendo a frigore myrtos, uir gregis ipse caper deerrauerat; atque ego Daphnim adspicio. Ille ubi me contra uidet: "Ocius" inquit "huc ades, o Meliboee; caper tibi saluos et haedi, et, si quid cessare potes, requiesce sub umbra.    10 Huc ipsi potum uenient per prata iuuenci; hic uiridis tenera praetexit harundine ripas Mincius, eque sacra resonant examina quercu." Quid facerem? Neque ego Alcippen, nec Phyllida habebam, depulsos a lacte domi quae clauderet agnos,    15 et certamen erat, Corydon cum Thyrside, magnum. Posthabui tamen illorum mea seria ludo. Alternis igitur contendere uersibus ambo coepere; alternos Musae meminisse uolebant. Hos Corydon, illos referebat in ordine Thyrsis.    20 
 

       Corydon 
 

 Nymphae, noster amor, Libethrides, aut mihi carmen, quale meo Codro, concedite (proxima Phoebi uersibus ille facit), aut, si non possumus omnes, hic arguta sacra pendebit fistula pinu.
 

       Thyrsis 
 

 Pastores, hedera nascentem ornate poetam,    25 Arcades, inuidia rumpantur ut ilia Codro; aut, si ultra placitum laudarit, baccare frontem cingite, ne uati noceat mala lingua futuro.
 

       Corydon 
 

 Saetosi caput hoc apri tibi, Delia, paruos et ramosa Micon uiuacis cornua cerui.    30 Si proprium hoc fuerit, leui de marmore tota puniceo stabis suras euincta coturno.
 

       Thyrsis 
 

 Sinum lactis et haec te liba, Priape, quotannis exspectare sat est: custos es pauperis horti. Nunc te marmoreum pro tempore fecimus; at tu,    35 si fetura gregem suppleuerit, aureus esto.
 

       Corydon 
 

 Nerine Galatea, thymo mihi dulcior Hyblae, candidior cycnis, hedera formosior alba, cum primum pasti repetent praesepia tauri, si qua tui Corydonis habet te cura, uenito.    40 
 

       Thyrsis 
 

 Immo ego Sardoniis uidear tibi amarior herbis horridior rusco, proiecta uilior alga, si mihi non haec lux toto iam longior anno est. Ite domum pasti, si quis pudor, ite, iuuenci.
 

       Corydon 
 

 Muscosi fontes, et somno mollior herba,    45 et quae uos rara uiridis tegit arbutus umbra, solstitium pecori defendite: iam uenit aestas torrida, iam lento turgent in palmite gemmae.
 

       Thyrsis 
 

 Hic focus et taedae pingues, hic plurimus ignis semper, et adsidua postes fuligine nigri;    50 hic tantum Boreae curamus frigora, quantum aut numerum lupus aut torrentia flumina ripas.
 

       Corydon 
 

 Stant et iuniperi et castaneae hirsutae; strata iacent passim sua quaeque sub arbore poma; omnia nunc rident: at, si formosus Alexis    55 montibus his abeat, uideas et flumina sicca.
 

       Thyrsis 
 

 Aret ager; uitio moriens sitit aeris herba; Liber pampineas inuidit collibus umbras: Phyllidis aduentu nostrae nemus omne uirebit, Iuppiter et laeto descendet plurimus imbri.    60 
 

       Corydon 
 

 Populus Alcidae gratissima, uitis Iaccho, formosae myrtus Veneri, sua laurea Phoebo, Phyllis amat corylos; illas dum Phyllis amabit, nec myrtus uincet corylos, nec laurea Phoebi.
 

       Thyrsis 
 

 Fraxinus in siluis pulcherrima, pinus in hortis,    65 populus in fluuiis, abies in montibus altis: saepius at si me, Lycida formose, reuisas, fraxinus in siluis cedat tibi, pinus in hortis.
 

       Meliboeus 
 

 Haec memini, et uictum frustra contendere Thyrsim. Ex illo Corydon Corydon est tempore nobis.    70 
 

 

 
	 
		 Vergil 
		 The Latin Library 
		 The Classics Page