P. VERGILI MARONIS ECLOGA PRIMA
		 

		 
		 
	 
	
 

 P. VERGILI MARONIS ECLOGA PRIMA
 

 

 
       Meliboeus Tityre, tu patulae recubans sub tegmine fagi 
silvestrem tenui Musam meditaris avena; 
nos patriae fines et dulcia linquimus arva. 
nos patriam fugimus; tu, Tityre, lentus in umbra 
formosam resonare doces Amaryllida silvas.    5 
       Tityrus O Meliboee, deus nobis haec otia fecit. 
namque erit ille mihi semper deus, illius aram 
saepe tener nostris ab ovilibus imbuet agnus. 
ille meas errare boves, ut cernis, et ipsum 
ludere quae vellem calamo permisit agresti.    10 
       Meliboeus Non equidem invideo, miror magis; undique totis 
usque adeo turbatur agris. en ipse capellas 
protenus aeger ago; hanc etiam vix, Tityre, duco. 
hic inter densas corylos modo namque gemellos, 
spem gregis, a, silice in nuda conixa reliquit.    15 
saepe malum hoc nobis, si mens non laeva fuisset, 
de caelo tactas memini praedicere quercus. 
sed tamen iste deus qui sit da, Tityre,nobis. 
       Tityrus Urbem quam dicunt Romam, Meliboee, putavi 
stultus ego huic nostrae similem, cui saepe solemus    20 
pastores ovium teneros depellere fetus. 
sic canibus catulos similes, sic matribus haedos 
noram, sic parvis componere magna solebam. 
verum haec tantum alias inter caput extulit urbes 
quantum lenta solent inter viburna cupressi.    25 
       Meliboeus Et quae tanta fuit Romam tibi causa videndi? 
       Tityrus Libertas, quae sera tamen respexit inertem, 
candidior postquam tondenti barba cadebat, 
respexit tamen et longo post tempore venit, 
postquam nos Amaryllis habet, Galatea reliquit.    30 
namque - fatebor enim - dum me Galatea tenebat, 
nec spes libertatis erat nec cura peculi. 
quamvis multa meis exiret victima saeptis 
pinguis et ingratae premeretur caseus urbi, 
non umquam gravis aere domum mihi dextra redibat.    35 
       Meliboeus Mirabar quid maesta deos, Amarylli, vocares, 
cui pendere sua patereris in arbore poma. 
Tityrus hinc aberat. ipsae te, Tityre, pinus, 
ipsi te fontes, ipsa haec arbusta vocabant. 
       Tityrus Quid facerem? neque servitio me exire licebat    40 
nec tam praesentis alibi cognoscere divos. 
hic illum vidi iuvenem, Meliboee, quot annis 
bis senos cui nostra dies altaria fumant, 
hic mihi responsum primus dedit ille petenti: 
'pascite ut ante boves, pueri, submittite tauros.'    45 
       Meliboeus Fortunate senex, ergo tua rura manebunt 
et tibi magna satis, quamvis lapis omnia nudus 
limosoque palus obducat pascua iunco. 
non insueta gravis temptabunt pabula fetas 
nec mala vicini pecoris contagia laedent.    50 
fortunate senex, hic inter flumina nota 
et fontis sacros frigus captabis opacum; 
hinc tibi, quae semper, vicino ab limite saepes 
Hyblaeis apibus florem depasta salicti 
saepe levi somnum suadebit inire susurro;    55 
hinc alta sub rupe canet frondator ad auras, 
nec tamen interea raucae, tua cura, palumbes 
nec gemere aeria cessabit turtur ab ulmo. 
       Tityrus Ante leves ergo pascentur in aethere cervi 
et freta destituent nudos in litore pisces,    60 
ante pererratis amborum finibus exsul 
aut Ararim Parthus bibet aut Germania Tigrim, 
quam nostro illius labatur pectore vultus. 
       Meliboeus At nos hinc alii sitientis ibimus Afros, 
pars Scythiam et rapidum cretae veniemus Oaxen    65 
et penitus toto divisos orbe Britannos. 
en umquam patrios longo post tempore finis 
pauperis et tuguri congestum caespite culmen, 
post aliquot, mea regna, videns mirabor aristas? 
impius haec tam culta novalia miles habebit,    70 
barbarus has segetes. en quo discordia civis 
produxit miseros; his nos consevimus agros! 
insere nunc, Meliboee, piros, pone ordine vites. 
ite meae, felix quondam pecus, ite capellae. 
non ego vos posthac viridi proiectus in antro    75 
dumosa pendere procul de rupe videbo; 
carmina nulla canam; non me pascente, capellae, 
florentem cytisum et salices carpetis amaras. 
       Tityrus Hic tamen hanc mecum poteras requiescere noctem 
fronde super viridi. sunt nobis mitia poma,    80 
castaneae molles et pressi copia lactis, 
et iam summa procul villarum culmina fumant 
maioresque cadunt altis de montibus umbrae.
 

 

 
	 
		 Vergil 
		 The Latin Library 
		 The Classics Page