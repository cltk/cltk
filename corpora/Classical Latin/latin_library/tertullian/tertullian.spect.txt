Tertullian: de Spectaculis 
 

 
 
 
 
 TERTULLIANI DE SPECTACULIS 
 
 
 
 

 I 
 
[1] Qui status fidei, quae ratio veritatis, quod
praescriptum disciplinae inter cetera saecularium
errorum etiam spectaculorum voluptates adimat,
dei servi, cognoscite, qui cum maxime ad deum
acceditis, recognoscite, qui iam accessisse vos
testificati et confessi estis, ne aut ignorando aut
dissimulando quis peccet. [2] tanta est enim
voluptatum vis, ut et ignorantiam protelet in
occasionem et conscientiam corrumpat in
dissimulationem. [3] ad utrumque adhuc forsan
alicui opiniones ethnicorum blandiantur, qui in ista
causa adversus nos ita argumentari consuerunt:
nihil obstrepere religioni in animo et in conscientia
tanta solacia extrinsecus oculorum vel aurium nec
vero deum offendi oblectatione hominis, qua salvo
erga deum metu et honore suo in tempore et suo in
loco frui scelus non sit. [4] atquin hoc cum maxime
paramus demonstrare, quemadmodum ista non
competant verae religioni et vero obsequio erga
verum deum. [5] sunt qui existimant Christianos,
expeditum morti genus, ad hanc obstinationem
abdicatione voluptatum erudiri, quo facilius vitam
contemnant amputatis quasi retinaculis eius nec
desiderent, quam iam supervacuam sibi fecerint, ut
hoc consilio potius et humano prospectu, non
divino praescripto definitum existimetur. [6]
pigebat scilicet etiam perseverantes tantis in
voluptatibus propter dominum mori. quamquam,
etsi ita esset, tam apto consilio tantae obstinatio
disciplinae debebat obsequium.
 
 II 
 
[1] Iam vero nemo est, qui non hoc quoque
praetendat: omnia a deo instituta et homini
attributa, sicut praedicamus, et utique bona omnia,
ut boni auctoris; inter haec deputari universa ista,
ex quibus spectacula instruuntur, equum verbi
gratia et leonem et vires corporis et vocis
suavitates; igitur neque alienum videri posse neque
inimicum deo quod de conditione constet ipsius,
neque cultoribus dei deputandum, quod ei non sit
inimicum, quia nec alienum. [2] plane et ipsae
extructiones locorum, quod saxa, quod caementa,
quod marmora, quod columnae dei res sunt, qui ea
ad instrumentum terrae dedit; sed et ipsi actus sub
caelo dei transiguntur. 
 
Quam sapiens argumentatrix sibi videtur
ignorantia humana, praesertim, cum aliquid
eiusmodi de gaudiis et de fructibus saeculi metuit
amittere. [3] plures denique invenias, quos magis
periculum voluptatis quam vitae avocet ab hac
secta. nam mortem etiam stultus ut debitam non
extimescit, voluptatem etiam sapiens ut datam non
contemnit, cum alia non sit et stulto et sapienti
vitae gratia nisi voluptas. [4] nemo negat, quia
nemo ignorat, quod ultro natura suggerit, deum
esse universitatis conditorem eamque
universitatem tam bonam quam homini
mancipatam. [5] sed quia non penitus deum norunt
nisi naturali iure, non etiam familiari, de
longinquo, non de proximo, necesse est ignorent,
qualiter administrari aut iubeat aut prohibeat quae
instituit, simul quae vis sit aemula ex adverso
adulterandis usibus divinae conditionis, quia neque
voluntatem neque adversarium noveris eius quem
minus noveris. [6] non ergo hoc solum respiciendum
est, a quo omnia sint instituta, sed a quo conversa.
ita enim apparebit, cui usui sint instituta, si
appareat, cui non. [7] multum interest inter
corruptelam et integritatem, quia multum est inter
institutorem et interpolatorem.
 
Ceterum omnes species malorum, quae etiam
ethnici ut indubitata et prohibent et defendunt, ex
operibus dei constant. [8] vides homicidium ferro
veneno magicis devinctionibus perfici: tam ferrum
dei res est quam herbae, quam angeli. numquid
tamen in hominis necem auctor ista providit?
atquin omnem homicidii speciem uno et principali
praecepto interimit: "non occides." [9] proinde
aurum aes argentum ebur lignum et quaecumque
fabricandis idolis materia captatur quis in saeculo
posuit nisi saeculi auctor deus? numquid tamen, ut
haec adversus ipsum adorentur? atquin summa
offensa penes illum idololatria. quid non dei est
quod deum offendit? sed cum offendit, dei esse
desiit, et cum desiit, offendit. [10] ipse homo,
omnium flagitiorum auctor, non tantum opus dei,
verum etiam imago est; et tamen et corpore et
spiritu desciit a suo institutore. neque enim oculos
ad concupiscentiam sumpsimus et linguam ad
maliloquium et aures ad exceptaculum maliloquii et
gulam ad gulae crimen et ventrem ad gulae
societatem et genitalia ad excessus impudicitiae et
manus ad vim et gressus ad vagam vitam, aut
spiritus ideo insitus corpori, ut insidiarum, ut
fraudium, ut iniquitatium cogitatorium fieret. non
opinor. [11] nam si omnem malignitatem et si
tantum malitiam excogitatam dens exactor
innocentiae odit, indubitate quaecumque condidit
non in exitum operum constat condidisse quae
damnat, licet eadem opera per ea quae condidit
administrentur, quando haec sit tota ratio
damnationis: perversa administratio conditionis a
conditis.
 
[12] nos igitur, qui domino cognito etiam aemulum
eius inspeximus, qui institutore comperto et
interpolatorem una deprehendimus, nec mirari
neque dubitare oportet: cum ipsum hominem, opus
et imaginem dei, totius universitatis possessorem,
illa vis interpolatoris et aemulatoris angeli ab initio
de integritate deiecerit, universam substantiam
eius pariter cum ipso integritati institutam pariter
cum ipso in perversitatem demutavit adversus
institutorem, ut, quam doluerat homini concessam,
non sibi, in ea ipsa et hominem reum deo faceret et
suam dominationem collocaret.
 
 III 
 
[1] hac conscientia instructi adversus opinionem
ethnicorum convertamur magis ad nostrorum
detractatus. quorundam enim fides aut simplicior
aut scrupulosior ad hanc abdicationem
spectaculorum de scripturis auctoritatem exposcit
et se in incertum constituit, quod non significanter
neque nominatim denuntietur servis dei abstinentia
eiusmodi. [2] plane nusquam invenimus,
quemadmodum aperte positum est: "non occides,
non idolum coles, non adulterium, non fraudem
admittes", ita exerte definitum: non ibis in circum,
non in theatrum, agonem, munus non spectabis. [3]
sed invenimus ad hanc quoque speciem pertinere
illam primam vocem David: "felix vir", inquit, "qui
non abiit in concilium impiorum et in via
peccatorum non stetit nec in cathedra pestium
sedit." [4] nam etsi iustum illum videtur
praedicasse, quod in concilio et in consessu
Iudaeorum de necando domino consultantium non
communicavit, late tamen semper scriptura divina
dividitur, ubicumque secundum praesentis rei
sensum etiam disciplina munitur, ut hic quoque non
sit aliena vox a spectaculorum interdictione. [5] si
enim pauculos tunc Iudaeos impiorum concilium
vocavit, quanto magis tantum conventum ethnici
populi? minus impii ethnici, minus peccatores,
minus hostes Christi quam tunc Iudaei? [6] quid,
quod et cetera congruunt: nam apud spectacula et
in cathedra sedetur et in via statur; vias enim et
cardines vocant balteorum per ambitum et
discrimina popularium per proclivum; cathedra
quoque nominatur ipse in anfractu ad consessum
situs. [7] itaque e contrario "infelix qui in
quodcumque concilium impiorum abierit et in
quacumque via peccatorum steterit et in quacumque
cathedra pestium sederit." generaliter dictum
intellegamus, cum quid aliter, etiam specialiter
interpretari capit. nam et specialiter quaedam
pronuntiata generaliter sapiunt. [8] cum deus
Israhelitas admonet disciplinae vel obiurgat, utique
ad omnes habet; cum Aegypto et Aethiopiae exitium
comminatur, utique in omnem gentem peccatricem
praeiudicat. sic omnis gens peccatrix Aegyptus et
Aethiopia a specie ad genus, quemadmodum etiam
omne spectaculum concilium impiorum a genere ad
speciem.
 
 IV 
 
[1] ne quis argutari nos putet, ad principalem
auctoritatem convertar ipsius signaculi nostri. cum
aquam ingressi Christianam fidem in legis suae
verba profitemur, renuntiasse nos diabolo et
pompae et angelis einus ore nostro contestamur. [2]
quid erit summum atque praecipuum, in quo
diabolus et pompae et angeli eius censeantur, quam
idololatria? ex qua omnis immundus et nequam
spiritus ut ita dixerim, + quia nec diutius de hoc. [3]
igitur si ex idololatria universam spectaculorum
paraturam constare constiterit, indubitate
praeiudicatum erit etiam ad spectacula pertinere
renuntiationis nostrae testimonium in lavacro,
quae diabolo et pompae et angelis eius sint
mancipata, scilicet per idololatrian. [4]
commemorabimus origines singulorum, quibus in
cunabulis in saeculo adoleverint exinde titulos,
quibus nominibus nuncupentur, exinde apparatus,
quibus superstitionibus instruantur, tum loca,
quibus praesidibus dicentur, tum artes, quibus
auctoribus deputentur. si quid ex his non ad idolum
pertinuerit, id neque ad idololatrian neque ad
nostram eierationem pertinebit.
 
 V 
 
[1] de originibus quidem ut secretioribus et ignotis
penes plures nostrorum altius nec aliunde
investigandum fuit quam de instrumentis
ethnicalium litterarum. [2] extant auctores multi,
qui super ista re commentarios ediderunt. ab his
ludorum origo sic traditur: Lydos ex Asia
transvenas in Etruria consedisse Timaeus refert
duce Tyrreno, qui fratri suo cesserat regni
contentione. igitur in Etruria inter ceteros ritus
superstitionum suarum spectacula quoque
religionis nomine instituunt. inde Romani
arcessitos artifices mutuantur, itemque
enuntiationem, ut ludii a Lydis vocarentur. [3] sed
etsi Varro ludios a ludo id est a lusu interpretatur,
sicut et Lupercos ludios appellabant, quod ludendo
discurrant, tamen eum lusum iuvenum et diebus
festis et templis et religionibus reputat. [4] nihil iam
de caussa vocabuli, cum rei caussa idololatria sit.
nam et cum promiscue ludi Liberalia vocarentur,
honorem Liberi patris manifeste sonabant. Libero
enim a rusticis primo fiebant ob beneficium quod ei
adscribunt demonstrata gratia vini. [5] exinde ludi
Consualia dicti, qui initio Neptunum honorabant.
eundem enim et Consum vocant. dehinc Ecurria ab
equis Marti Romulus dixit; quamquam et
Consualia Romulo defendunt, quod ea Conso
dicaverit deo, ut volunt, consilii, eius scilicet, quo
tunc Sabinarum virginum rapinam militibus suis in
matrimonia excogitavit. [6] probum plane
consilium et nunc quoque inter ipsos Romanos
iustum et licitum, ne dixerim penes deum. facit
enim et hoc ad originis maculam, ne bonum
existimes quod initium a malo accepit, ab
impudentia a violentia ab odio, a fratricida
institutore, a filio Martis. [7] et nunc ara Conso illi
in circo demersa est ad primas metas sub terra cum
inscriptione eiusmodi: CONSUS CONSILIO
MARS DUELLO LARES +COILLO +POTENTES.
sacrificant apud eam nonis Iuliis sacerdotes publici,
XII. Kalend. Septembres flamen Quirinalis et
virgines. [8] dehinc idem Romulus Iovi Feretrio
ludos instituit in Tarpeio, quos Tarpeios dictos et
Capitolinos Piso tradit; post hunc Numa Pompilius
Marti et Robigini fecit (nam et robiginis deam
finxerunt); dehinc Tullus Hostilius dehinc Ancus
Marcius et ceteri. qui quos quem per ordinem et
quibus idolis ludos instituerint, positum est apud
Suetonium Tranquillum vel a quibus Tranquillus
accepit. sed haec satis erunt ad originis de
idololatria reatum.
 
 VI 
 
[1] accedit ad testimonium antiquitatis subsecuta
posteritas formam originis de titulis huius quoque
temporis praeferens, per quos signatum est, cui
idolo et cui superstitioni utriusque generis ludi
notarentur. [2] Megalenses enim et Apollinares,
item Cereales et Neptunales et Latiares et Florales
in commune celebrantur, reliqui ludorum de
natalibus et sollemnibus regum et publicis
prosperitatibus et municipalibus festis
superstitionis causas habent. [3] inter quos etiam
privatorum memoriis legatariae editiones
parentant, id quoque secundum institutionis
antiquitatem. nam et a primordio bifariam ludi
censebantur, sacri et funebres id est deis nationum
et mortuis. [4] sed de idololatria nihil differt apud
nos, sub quo nomine et titulo, dum ad eosdem
spiritus perveniat, quibus renuntiamus. licebit
mortuis, licebit deis suis faciant, perinde mortuis
suis ut diis faciunt; una condicio partis utriusque
est, una idololatria, una renuntiatio nostra
adversus idololatrian.
 
 VII 
 
[1] communis igitur origo ludorum utriusque
generis, communes et tituli, ut de communibus
causis. perinde apparatus communes habeant
necesse est de reatu generali idololatriae conditricis
suae. [2] sed circensium paulo pompatior suggestus,
quibus proprie hoc nomen: pompa praecedens,
quorum sit in semetipsa probans de simulacrorum
serie, de imaginum agmine, de curribus, de tensis,
de armamaxis, de sedibus, de coronis, de exuviis.
[3] quanta praeterea sacra, quanta sacrificia
praecedant, intercedant, succedant, quot collegia,
quot sacerdotia, quot officia moveantur, sciunt
homines illius urbis, in qua daemoniorum
conventus consedit. [4] ea si minore cura per
provincias pro minoribus viribus administrantur,
tamen omnes ubique circenses illuc deputandi, unde
et petuntur, inde inquinantur, unde sumuntur. nam
et rivulus tenuis ex suo fonte et surculus modicus ex
sua fronde qualitatem originis continet. [5] viderit
ambitio sive frugalitas eius, quod deum offendit
qualiscumque pompa circi: etsi pauca simulacra
circumferat, in uno idololatria est; etsi unam
tensam trahat, Iovis tamen plaustrum est; quaevis
idololatria sordide instructa vel modice locuples et
splendida est censu criminis sui.
 
 VIII 
 
[1] ut et de locis secundum propositum exequar,
circus Soli principaliter consecratur. cuius aedes in
medio spatio et effigies de fastigio aedis emicat,
quod non putaverunt sub tecto consecrandum quem
in aperto habent. [2] qui spectaculum primum a
Circa Soli patri suo, ut volunt, editum affirmant, ab
ea et circi appellationem argumentantur. plane
venefica eis utique negotium gessit hoc nomine,
quorum sacerdos erat, daemoniis et angelis scilicet.
quot igitur in habitu loci illius idololatrias
recognoscis? [3] singula ornamenta circi singula
templa sunt. ova honori Castorum adscribunt qui
illos ovo editos credendo de cygno Iove non
erubescunt. delphines Neptuno vomunt, columnae
Sessias a sementationibus, Messias a messibus,
Tutulinas a tutela fructuum sustinent; [4] ante eas
tres arae trinis deis parent, Magnis Potentibus
Valentibus. eosdem Samothracas existimant. [5]
obelisci enormitas, ut Hermateles affirmat, Soli
prostituta. scriptura eius unde eius et census: de
Aegypto superstitio est. frigebat daemonum
concilium sine sua Matre Magna; ea itaque illic
praesidet euripo. [6] Consus, ut diximus, apud
metas sub terra delitescit Murcias. eas quoque
idolum fecit: Murciam enim deam amoris volunt,
cui in illa parte aedem voverunt. 
[7] animadverte, Christiane, quot nomina inmunda
possederint circum. aliena est tibi regio, quam tot
diaboli spiritus occupaverunt.
 
de locis quidem locus est retractandi ad
praeveniendam quorundam interrogationem. [8]
quid enim, inquis, si alio in tempore circum adiero,
periclitabor de inquinamento? nulla est praescriptio
de locis. nam non sola ista conciliabula
spectaculorum, sed etiam templa ipsa sine periculo
disciplinae adire servus dei potest urguente causa
simplici dumtaxat, quae non pertineat ad proprium
eius loci negotium vel officium. [9] ceterum et
plateae et forum et balneae et stabula et ipsae
domus nostrae sine idolis omnino non sunt: totum
saeculum satanas et angeli eius repleverunt. [10]
non tamen quod in saeculo sumus, a deo excidimus,
sed si quid de saeculi criminibus attigerimus.
proinde si Capitolium, si Serapeum sacrificator vel
adorator intravero, a deo excidam, quemadmodum
circum vel theatrum spectator. loca nos non
contaminant per se, sed quae in locis fiunt, a quibus
et ipsa loca contaminari altercati sumus: de
contaminatis contaminamur. [11] propterea autem
commemoramus, quibus eiusmodi loca dicentur ut
eorum demonstremus esse quae in iis locis fiunt,
quibus ipsa loca dicantur. 
 
 IX 
 
[1] nunc de artificio quo circenses exhibentur. res
equestris retro simplex: de dorso agebatur, et
utique communis usus reus non erat. sed cum ad
ludos coactus est, transiit a dei munere ad
daemoniorum officia. [2] itaque Castori et Polluci
deputatur haec species, quibus equos a Mercurio
distributos Stesichorus docet. sed et Neptunus
equestris est, quem Graeci HIPPION appellant. [3]
de iugo vero Iovi, quadrigas Soli, bigas Lunae
sanxerunt. sed et 
 
primus Erichthonius currus et quattuor ausus 
iungere equos rapidusque rotis insistere victor. 
 
Erichthonius, Minervae et Vulcani filius, et quidem
de caduca in terram libidine, portentum est
daemonicum, immo diabolus ipse, non coluber. [4] si
vero Trochilus Argivus auctor est currus, primae
Iunoni id opus suum dedicavit. si Romae Romulus
quadrigam primus ostendit, puto et ipse inter idola
conscriptus est, si idem est Quirinus. [5] talibus
auctoribus quadrigae productae merito et aurigas
coloribus idololatriae vestierunt. namque initio duo
soli fuerunt, albus et russeus. albus hiemi ob nives
candidas, russeus aestati ob solis ruborem voti
erant. sed postea tam voluptate quam superstitione
provecta russeum alii Marti, alii album Zephyris
consecraverunt, prasinum vero Terrae matri vel
verno, venetum Caelo et Mari vel autumno. [6]
cum autem omnis species idololatriae damnata sit a
deo, utique etiam illa damnatur, quae elementis
mundialibus profanatur.
 
 X 
 
[1] transeamus ad scaenicas res, quarum et
originem communem et titulos pares secundum
ipsam ab initio ludorum appellationem et
administrationem coniunctam cum re equestri iam
ostendimus. [2] apparatus etiam ex ea parte
consortes, qua ad scaenam a templis et aris et illa
infelicitate turis et sanguinis inter tibias et tubas
itur duobus inquinatissimis arbitris funerum et
sacrorum, dissignatore et haruspice. [3] ita cum de
originibus ludorum ad circenses transiimus, inde
nunc ad scaenicos ludos dirigemus a loci vitio.
theatrum proprie sacrarium Veneris est. hoc
denique modo id genus operis in saeculo evasit. [4]
nam saepe censores nascentia cum maxime theatra
destruebant moribus consulentes, quorum scilicet
periculum ingens de lascivia providebant, ut iam
hinc ethnicis in testimonium cedat sententia
ipsorum nobiscum faciens et nobis in
exaggerationem disciplinae etiam humana
praerogativa. [5] itaque Pompeius Magnus solo
theatro suo minor cum illam arcem omnium
turpitudinum extruxisset, veritus quandoque
memoriae suae censoriam animadversionem
Veneris aedem superposuit et ad dedicationem
edicto populum vocans non theatrum, sed Veneris
templum nuncupavit, cui subiecimus, inquit, gradus
spectaculorum. [6] ita damnatum et damnandum
opus templi titulo praetexuit et disciplinam
superstitione delusit. sed Veneri et Libero convenit.
duo ista daemonia conspirata et coniurata inter se
sunt ebrietatis et libidinis. [7] itaque theatrum
Veneris Liberi quoque domus est. nam et alios ludos
scaenicos Liberalia proprie vocabant, praeterquam
Libero devotos, quae sunt Dionysia penes Graecos,
etiam a Libero institutos. [8] et est plane in artibus
quoque scaenicis Liberi et Veneris patrocinium.
quae privata et propria sunt scaenae, de gestu et
corporis flexu mollitiam Veneri et Libero immolant,
illi per sexum, illi per luxum dissolutis. [9] quae vero
voce et modis et organis et litteris transiguntur,
Apollines et Musas et Minervas et Mercurios
mancipes habent. 
 
Oderis, Christiane, quorum auctores non potes non
odisse.
 
[10] iam nunc volumus suggerere de artibus et de
his, quorum auctores in nominibus exsecramur.
scimus nihil esse nomina mortuorum, sicut nec ipsa
simulacra eorum; sed non ignoramus, qui sub istis
nominibus et institutis simulacris operentur et
gaudeant et divinitatem mentiantur, nequam
spiritus scilicet, daemones. [11] videmus igitur
etiam artes eorum honoribus dicatas esse, qui
nomina incolunt auctorum earum, nec ab
idololatria vacare, quarum institutores etiam
propterea dei habentur. [12] immo quod ad artes
pertinet, altius praescripsisse debemus, daemonas
ab initio prospicientes sibi inter cetera idololatriae
etiam spectaculorum inquinamenta, quibus
hominem a domino avocarent et suo honori
obligarent, eiusmodi quoque artium ingenia
inspirasse. [13] neque enim ab aliis procuratum
fuisset quod ad illos perventurum esset nec per
alios tunc homines edidissent quam per ipsos, in
quorum nominibus et imaginibus et historiis
fallaciam consecrationis sibi negotium acturae
constituerunt. ut ordo peragatur, ineamus etiam
agonum retractatum.
 
 XI 
 
[1] origo istis de ludorum propinquitate est. inde et
ipsi sacri vel funebres instituti aut deis nationum
aut mortuis fiunt. perinde tituli: Olympia Iovi, quae
sunt Romae Capitolina, item Herculi Nemea,
Neptuno Isthmia, ceteri mortuorum varii agones.
[2] quid ergo mirum, si vel apparatus agonum
idololatria conspurcat de coronis profanis, de
sacerdotalibus praesidibus, de collegiariis ministris,
de ipso postremo boum sanguine? [3] ut de loco
suppleam et de loco communi, pro collegio artium
Musicarum et Minervalium et Apollinarium, etiam
Martialium, per duellum, per tubam in stadio
circum aemulantur, quod utique templum est et
ipsum eius idoli, cuius sollemnitates agit. [4] sed et
gymnicas artes Castorum et Herculum et
Mercuriorum disciplinae prodiderunt. 
 
 XII 
 
[1] superest illius insignissimi spectaculi ac
receptissimi recognitio. munus dictum est ab officio,
quoniam officium etiam muneris nomen est.
officium autem mortuis hoc spectaculo facere se
veteres arbitrabantur, posteaquam illud humaniore
atrocitate temperaverunt. [2] nam olim, quoniam
animas defunctorum humano sanguine propitiari
creditum erat, captivos vel mali status servos
mercati in exequiis immolabant. [3] postea placuit
impietatem voluptate adumbrare. itaque quos
paraverant, armis quibus tunc et qualiter poterant
eruditos, tantum ut occidi discerent, mox edicto die
inferiarum apud tumulos erogabant. ita mortem
homicidiis consolabantur. [4] haec muneri origo.
sed panlatim provecti ad tantam gratiam, ad
quantam et crudelitatem, quia ferarum voluptati
satis non fiebat nisi et feris humana corpora
dissiparentur. quod ergo mortuis litabatur, utique
parentationi deputabatur; quae species proinde
idololatria est, quoniam et idololatria parentationis
est species: tam haec quam illa mortuis ministrat.
[5] in mortuorum autem idolis daemonia consistunt.
 
ut et titulos considerem, licet transierit hoc genus
editionis ab honoribus mortuorum ad honores
viventium, quaesturas dico et magistratus et
flaminia et sacerdotia, cum tamen nominis dignitas
idololatriae crimine teneatur, necesse est quicquid
dignitatis nomine administratur communicet etiam
maculas eius, a qua habet causas. [6] idem de
apparatibus interpretabimur in ipsorum honorum
suggestu deputandis, quod purpurae, quod fasces,
quod vittae, quod coronae, quod denique contiones
et edicta et pultes pridianae sine pompa diaboli,
sine invitatione daemonum non sunt. [7] quid ergo
de horrendo loco perorem, quem nec periuria
sustinent? pluribus enim et asperioribus nominibus
amphitheatrum consecratur quam Capitolium:
omnium daemonum templum est. tot illic immundi
spiritus considunt, quot homines capit. ut et de
artibus concludam, Martem et Dianam utriusque
ludi praesides novimus.
 
 XIII 
 
[1] satis, opinor, implevimus ordinem, quot et
quibus modis spectacula idololatrian committant,
de originibus, de titulis, de apparatibus, de locis, de
artificiis, quo certi simus nulla ex parte competere
nobis ea, qui bis idolis renuntiamus. [2] non quod
idolum sit aliquid, ut apostolus ait, sed quoniam
quae faciunt daemoniis faciunt consistentibus
scilicet in consecrationibus idolorum, sive
mortuorum sive, ut putant, deorum. [3] propterea
igitur, quoniam utraque species idolorum
condicionis unius est, dum mortui et dei unum sunt,
utraque idololatria abstinemus. [4] nec minus
templa quam monumenta despuimus, neutram
aram novimus, neutram effigiem adoramus, non
sacrificamus, non parentamus. sed neque de
sacrificio et parentato edimus, quia non possumus
cenam dei edere et cenam daemoniorum. [5] si ergo
gulam et ventrem ab inquinamentis liberamus,
quanto magis augustiora nostra, et aures et oculos,
ab idolothytis et necrothytis voluptatibus
abstinemus, quae non intestinis transiguntur, sed in
ipso spiritu et anima digeruntur, quorum munditia
magis ad deum pertinet quam intestinorum.
 
 XIV 
 
[1] nunc interposito nomine idololatriae, quod
solum subiectum sufficere debet ad abdicationem
spectaculorum, alia iam ratione tractemus ex
abundanti, propter eos maxime qui sibi blandiuntur
quod non nominatim abstinentia ista praescripta
sit. [2] quasi parum etiam de spectaculis
pronuntietur, cum concupiscentiae saeculi
damnantur. nam sicut pecuniae vel dignitatis vel
gulae vel libidinis vel gloriae, ita et voluptatis
concupiscentia est; species autem voluptatis etiam
spectacula. [3] opinor, generaliter nominatae
concupiscentiae continent in se et voluptates, aeque
generaliter intellectae voluptates specialiter et in
spectacula disseruntur.
 
 XV 
 
[1] ceterum rettulimus supra de locorum condicione,
quod non per semetipsa nos inquinent, sed per ea
quae illic geruntur, per quae, simul inquinamentum
combiberunt, tunc etiam in alteros respuunt. viderit
ergo, ut diximus, principalis titulus, idololatria;
reliquas ipsarum rerum qualitates contrarias dei
omnes feramus. [2] deus praecepit spiritum
sanctum, utpote pro naturae suae bono tenerum et
delicatum, tranquillitate et lenitate et quiete et pace
tractare, non furore, non bile, non ira, non dolore
inquietare. [3] huic quomodo cum spectaculis poterit
convenire? omne enim spectaculum sine
concussione spiritus non est. ubi enim voluptas, ibi
et studium, per quod scilicet voluptas sapit; ubi
studium, ibi et aemulatio, per quam studium sapit.
[4] porro et ubi aemulatio, ibi et furor et bilis et ira
et dolor et cetera ex his, quae cum his non
conpetunt disciplinae. [5] nam et si qui modeste et
probe spectaculis fruitur pro dignitatis vel aetatis
vel etiam naturae suae condicione, non tamen
immobilis animi est et sine tacita spiritus passione.
[6] nemo ad voluptatem venit sine affectu, nemo
affectum sine casibus suis patitur. ipsi casus
incitamenta sunt affectus. ceterum si cessat
affectus, nulla est voluptas, et est reus iam ille
vanitatis eo conveniens, ubi nihil consequitur. [7]
puto autem etiam vanitas extranea est nobis. quid
quod et ipse se iudicat inter eos positus, quorum se
similem nolens utique detestatorem confitetur? [8]
nobis satis non est, si ipsi nihil tale facimus, nisi et
talia factitantibus non conferamur. "si furem"
inquit "videbas, concurrebas cum eo." utinam ne in
saeculo quidem simul cum illis moraremur! sed
tamen in saecularibus separamur, quia saeculum
dei est, saecularia autem diaboli.
 
 XVI 
 
[1] cum ergo furor interdicitur nobis, ab omni
spectaculo auferimur, etiam a circo, ubi proprie
furor praesidet. aspice populum ad id spectaculum
iam cum furore venientem, iam tumultuosum, iam
caecum, iam de sponsionibus concitatum. [2] tardus
est illi praetor, semper oculi in urna eius cum
sortibus volutantur. dehinc ad signum anxii
pendent, unius dementiae una vox est. [3] cognosce
dementiam de vanitate: "misit", dicunt et nuntiant
invicem quod simul ab omnibus visum est. teneo
testimonium caecitatis: non vident missum quid sit;
mappam putant, sed est diaboli ab alto praecipitati
figura. [4] ex eo itaque itur in furias et animos et
discordias et quicquid non licet sacerdotibus pacis.
inde maledicta, convicia sine iustitia odii, etiam
suffragia sine merito amoris. [5] quid enim suum
consecuturi sunt, qui illic agunt, qui sui non sunt?
nisi forte hoc solum, per quod sui non sunt: de
aliena infelicitate contristantur, de aliena felicitate
laetantur. quicquid optant, quicquid abominantur,
extraneum ab iis est; ita et amor apud illos otiosus
et odium iniustum. [6] an forsitan sine causa amare
liceat quam sine causa odisse? deus certe etiam cum
causa prohibet odisse, qui inimicos diligi iubet; deus
etiam cum causa maledicere non sinit, qui
maledicentes benedici praecipit. [7] sed circo quid
amarius, ubi ne principibus quidem aut civibus suis
parcunt? si quid horum, quibus circus furit, alicubi
conpetit sanctis, etiam in circo licebit, si vero
nusquam, ideo nec in circo.
 
 XVII 
 
[1] similiter impudicitiam omnem amoliri iubemur.
hoc igitur modo etiam a theatro separamur, quod
est privatum consistorium impudicitiae, ubi nihil
probatur quam quod alibi non probatur. [2] ita
summa gratia eius de spurcitia plurimum
concinnata est, quam Atellanus gesticulatur, quam
mimus etiam per muliebres repraesentat, sensum
sexus et pudoris exterminans, ut facilius domi
quam scaenae erubescant, quam denique
pantomimus a pueritia patitur ex corpore, ut
artifex esse possit. [3] ipsa etiam prostibula,
publicae libidinis hostiae, in scaena proferuntur,
plus miserae in praesentia feminarum, quibus solis
latebant, perque omnis aetatis, omnis dignitatis ora
transducuntur; locus, stipes, elogium, etiam quibus
opus non est, praedicatur, etiam (taceo de reliquis)
quae in tenebris et in speluncis suis delitescere
decebat, ne diem contaminarent. [4] erubescat
senatus, erubescant ordines omnes! ipsae illae
pudoris sui interemptrices de gestibus suis ad lucem
et populum expavescentes semel anno erubescunt.
 
[5] quodsi nobis omnis impudicitia exsecranda est,
cur liceat audire quod loqui non licet, cum etiam
scurrilitatem et omne vanum verbum indicatum a
deo sciamus? cur aeque liceat videre quae facere
flagitium est? cur quae ore prolata communicant
hominem, ea per aures et oculos admissa non
videantur hominem communicare, cum spiritui
appareant aures et oculi nec possit mundus
praestari cuius apparitores inquinantur? [6] habes
igitur et theatri interdictionem de interdictione
impudicitiae. si et doctrinam saecularis litteraturae
ut stultitiae apud deum deputatam aspernamur,
satis praescribitur nobis et de illis speciebus
spectaculorum, quae saeculari litteratura lusoriam
vel agonisticam scaenam dispungunt. [7] quodsi
sunt tragoediae et comoediae scelerum et libidinum
auctrices cruentae et lascivae, impiae et prodigae,
nullius rei aut atrocis aut vilis commemoratio
melior est: quod in facto reicitur, etiam in dicto non
est recipiendum.
 
 XVIII 
 
[1] quodsi stadium contendas in scripturis nominari,
sane obtinebis. sed quae in stadio geruntur, indigna
conspectu tuo non negabis, pugnos et calces et
colaphos et omnem petulantiam manus et
quamcumque humani oris, id est divinae imaginis,
depugnationem. [2] non probabis usquam vanos
cursus et iaculatus et saltus vaniores, nusquam tibi
vires aut iniuriosae aut vanae placebunt, sed nec
cura facticii corporis, ut plasticam dei supergressa,
et propter Graeciae otium altiles homines oderis.
[3] et palaestrica diaboli negotium est: primos
homines diabolus elisit. ipse gestus colubrina vis
est, tenax ad occupandum, tortuosa ad
obligandum, liquida ad elabendum. nullus tibi
coronarum usus est; quid de coronis voluptates
aucuparis?
 
 IXX 
 
[1] exspectabimus nunc ut et amphitheatri
repudium de scripturis petamus? si saevitiam, si
impietatem, si feritatem permissam nobis
contendere possumus, eamus in amphitheatrum. si
tales sumus quales dicimur, delectemur sanguine
humano. [2] "bonum est, cum puniuntur nocentes."
quis hoc nisi nocens negabit? et tamen innocentes de
supplicio alterius laetari non oportet, cum magis
competat innocenti dolere, quod homo, par eius,
tam nocens factus est, ut tam crudeliter
impendatur. [3] quis autem mihi sponsor est,
nocentes semper vel ad bestias vel ad quodcumque
supplicium decerni, ut non innocentiae quoque
inferatur aut ultione iudicantis aut infirmitate
defensionis aut instantia quaestionis? quam melius
ergo est nescire cum mali puniuntur, ne sciam et
cum boni pereunt, si tamen bonum sapiunt. [4] certe
quidem gladiatores innocentes in ludum veneunt, ut
publicae voluptatis hostiae fiant. etiam qui
damnantur in ludum, quale est ut de leviore delicto
in homicidas emendatione proficiant?
 
[5] sed haec ethnicis respondi. ceterum absit ut de
istius spectaculi aversione diutius discat
Christianus. quamquam nemo haec omnia plenius
exprimere potest nisi qui adhuc spectat. malo non
implere quam meminisse. 
 
 XX 
 
[1] quam vana igitur, immo desperata
argumentatio eorum, qui sine dubio tergiversatione
amittendae voluptatis optendunt nullam eius
abstinentiae mentionem specialiter vel localiter in
scripturis determinari, quae directo prohibeat
eiusmodi conventibus inseri servum dei. [2] novam
proxime defensionem suaviludii cuiusdam audivi.
sol, inquit, immo ipse etiam deus de caelo spectat
nec contaminatur. sane, sol et in cloacam radios
suos defert nec inquinatur. [3] utinam autem deus
nulla flagitia hominum spectaret, ut omnes
iudicium evaderemus. sed spectat et latrocinia,
spectat et falsa et adulteria et fraudes et
idololatrias et spectacula ipsa. et idcirco ergo nos
non spectabimus, ne videamur ab illo, qui spectat
omnia. [4] comparas, homo, reum et iudicem, reum,
qui, quia videtur, reus est, iudicem, qui, quia videt,
iudex est. [5] numquid ergo et extra limites circi
furori studemus et extra cardines theatri
impudicitiae intendimus et insolentiae extra
stadium et immisericordiae extra amphitheatrum,
quoniam deus etiam extra cameras et gradus et
apulias oculos habet? erramus: nusquam et
numquam excusatur quod deus damnat, nusquam
et numquam licet quod semper et ubique non licet.
[6] haec est veritatis integritas et, quae ei debetur,
disciplinae plenitudo et aequalitas timoris et fides
obsequii, non inmutare sententiam nec variare
iudicium. non potest aliud esse, quod vere quidem
est bonum seu malum. omnia autem penes
veritatem dei fixa sunt.
 
 XXI 
 
[1] ethnici, quos penes nulla est veritatis plenitudo,
quia nec doctor veritatis deus, malum et bonum pro
arbitrio et libidine interpretantur: alibi bonum quod
alibi malum, et alibi malum quod alibi bonum. [2] sic
ergo evenit, ut, qui in publico vix necessitate
vesicae tunicam levet, idem in circo aliter non
exuat, nisi totum pudorem in faciem omnium
intentet, ut et qui filiae virginis ab omni spurco
verbo aures tuetur, ipse eam in theatrum ad illas
voces gesticulationesque deducat, [3] et qui in
plateis litem manu agentem aut compescit aut
detestatur, idem in stadio gravioribus pugnis
suffragium ferat, et qui ad cadaver hominis
communi lege defuncti exhorret, idem in
amphitheatro derosa et dissipata et in suo sanguine
squalentia corpora patientissimis oculis desuper
incumbat, [4] immo qui propter homicidae poenam
probandam ad spectaculum veniat, idem
gladiatorem ad homicidium flagellis et virgis
compellat invitum, et qui insigniori cuique
homicidae leonem poscit, idem gladiatori atroci
petat rudem et pilleum praemium conferat, illum
vero confectum etiam oris spectaculo repetat,
libentius recognoscens de proximo quem voluit
occidere de longinquo, tanto durior, si non voluit.
 
 XXII 
 
[1] quid mirum? inaequata ista hominum
miscentium et commutantium statum boni et mali
per inconstantiam sensus et iudicii varietatem. [2]
etenim ipsi auctores et administratores
spectaculorum quadrigarios scaenicos xysticos
arenarios illos amatissimos, quibus viri animas,
feminae autem illis etiam corpora sua substernunt,
propter quos se in ea committunt quae
reprehendunt, ex eadem arte, qua magnifaciunt,
deponunt et deminuunt, immo manifeste damnant
ignominia et capitis minutione, arcentes curia
rostris senatu equite ceterisque honoribus omnibus
simul et ornamentis quibusdam. [3] quanta
perversitas! amant quos multant, depretiant quos
probant, artem magnificant, artificem notant. [4]
quale iudicium est, ut ob ea quis offuscetur, per
quae promeretur? immo quanta confessio est malae
rei! cuius auctores, cum acceptissimi sint, sine nota
non sunt.
 
 XXIII 
 
[1] cum igitur humana recordatio etiam obstrepente
gratia voluptatis damnandos eos censeat ademtis
bonis dignitatum in quendam scopulum famositatis,
quanto magis divina iustitia in eiusmodi artifices
animadvertit? [2] an deo placebit auriga ille tot
animarum inquietator, tot furiarum minister +tot
statuum+, ut sacerdos coronatus vel coloratus ut
leno, quem curru rapiendum diabolus adversus
Elian exornavit? [3] placebit et ille, qui voltus suos
novacula mutat, infidelis erga faciem suam, quam
non contentus Saturno et Isidi et Libero proximam
facere insuper contumeliis alaparum sic obicit,
tamquam de praecepto domini ludat? [4] docet
scilicet et diabolus verberandam maxillam
patienter offerre. sic et tragoedos cothurnis extulit,
quia "nemo potest adicere cubitum unum ad
staturam suam": mendacem facere vult Christum.
[5] iam vero ipsum opus personarum quaero an deo
placeat, qui omnem similitudinem vetat fieri,
quanto magis imaginis suae? non amat falsum
auctor veritatis; adulterium est apud illum omne
quod fingitur. [6] proinde vocem sexus aetates
mentientem, amores iras gemitus lacrimas
asseverantem non probabit: omnem enim
hypocrisin damnat. ceterum cum in lege praescribit
maledictum esse qui muliebribus vestietur, quid de
pantomimo iudicabit, qui etiam muliebribus
curatur? [7] sane et ille artifex pugnorum impunitus
ibit? tales enim cicatrices caestuum et callos
pugnorum et aurium fungos a deo cum plasmaretur
accepit; ideo illi oculos deus commodavit, ut
vapulando deficiant. [8] taceo de illo, qui hominem
leoni prae se opponit, ne parum sit homicida quam
qui eundem postmodum iugulat.
 
 XXIV 
 
[1] quot adhuc modis perorabimus, nihil ex his quae
spectaculis deputantur placitum deo esse aut
congruens servo dei quod deo placitum non sit? [2]
si omnia propter diabolum instituta et ex diaboli
rebus instructa monstravimus (nihil enim non
diaboli est quicquid dei non est vel deo displicet),
hoc erit pompa diaboli, adversus quem in signaculo
fidei eieramus. [3] quod autem eieramus, neque
facto neque dicto neque visu neque prospectu
participare debemus. ceterum nonne eieramus et
rescindimus signaculum rescindendo testationem
eius? numquid ergo superest, ut ab ipsis ethnicis
responsum flagitemus? illi nobis iam renuntient, an
liceat Christianis spectaculo uti. atquin hinc vel
maxime intelligunt factum Christianum, de repudio
spectaculorum. [4] itaque negat manifeste qui per
quod agnoscitur tollit. quid autem spei superest in
eiusmodi homine? nemo in castra hostium transit
nisi proiectis armis suis, nisi destitutis signis et
sacramentis principis sui, nisi pactus simul perire.
 
 XXV  
 
[1] an ille recogitabit eo tempore de deo positus illic
ubi nihil est de deo? pacem, opinor, habebit in
animo contendens pro auriga, pudicitiam ediscet
attonitus in mimos. [2] immo in omni spectaculo
nullum magis scandalum occurret quam ille ipse
mulierum et virorum accuratior cultus. ipsa
consensio, ipsa in favoribus aut conspiratio aut
dissensio inter se de commercio scintillas libidinum
conflabellant. [3] nemo denique in spectaculo
ineundo prius cogitat nisi videri et videre. sed
tragoedo vociferante exclamationes ille alicuius
prophetae retractabit et inter effeminati tibicinis
modos psalmum secum comminiscetur, et cum
athletae agent, ille dicturus est repercutiendum non
esse. [4] poterit ergo et de misericordia moneri
defixus in morsus ursorum et spongias retiariorum.
avertat deus a suis tantam voluptatis exitiosae
cupiditatem! [5] quale est enim de ecclesia dei in
diaboli ecclesiam tendere, de caelo, quod aiunt, in
caenum? illas manus quas ad deum extuleris
postmodum laudando histrionem fatigare? ex ore,
quo Amen in Sanctum protuleris, gladiatori
testimonium reddere, EIS AINÔNAS AP'
AINÔNOS alii omnino dicere nisi deo et Christo?
 
 XXVI 
 
[1] Cur ergo non eiusmodi etiam daemoniis
penetrabiles fiant? Nam et exemplum accidit
domino teste eius mulieris, quae theatrum adiit, et
inde cum daemonio rediit. [2] itaque in exorcismo
cum oneraretur immundus spiritus, quod ausus
esset fidelem aggredi, constanter: "et iustissime
quidem" inquit "feci: in meo eam inveni." [3] constat
et alii linteum in somnis ostensum eius diei nocte,
qua tragoedum audierat, cum exprobratione
nominato tragoedo nec ultra quintum diem eam
mulierem in saeculo fuisse. [4] quot utique et alia
documenta cesserunt de his qui cum diabolo apud
spectacula communicando a domino exciderunt.
"nemo enim potest duobus dominis servire." "quid
luci cum tenebris? quid vitae et morti?"
 
 XXVII 
 
[1] odisse debemus istos conventus et coetus
ethnicorum, vel quod illic nomen dei blasphematur,
illic in nos quotidiani leones expostulantur, inde
persecutiones decernuntur, inde temptationes
emittuntur. [2] quid facies in illo suffragiorum
impiorum aestuario reprehensus? non quasi aliquid
illic pati possis ab hominibus (nemo te cognoscit
Christianum), sed recogita, quid de te fiat in caelo.
[3] dubitas illo enim momento, quo diabolus in
ecclesia furit, omnes angelos prospicere de caelo et
singulos denotare, quis blasphemiam dixerit, quis
audierit quis linguam, quis aures diabolo adversus
deum ministraverit? [4] non ergo fugies sedilia
hostium Christi, illam cathedram pestilentiarum
ipsumque aerem qui desuper incubat scelestis
vocibus conspurcatum? sint dulcia licebit et grata et
simplicia, etiam honesta quaedam. nemo venenum
temperat felle et elleboro, sed conditis pulmentis et
bene saporatis, et plurimum dulcibus id mali inicit.
ita et diabolus letale quod conficit rebus dei
gratissimis et acceptissimis imbuit. [5] omnia illic
seu fortia seu honesta seu sonora seu canora seu
subtilia perinde habe ac stillicidia mellis de
lucunculo venenato nec tanti gulam facias
voluptatis quanti periculum per suavitatem.
 
 XXVIII 
 
[1] saginentur eiusmodi dulcibus convivae sui: et
loca et tempora et invitator ipsorum est. nostrae
coenae, nostrae nuptiae nondum sunt. non
possumus cum illis discumbere, quia nec illi
nobiscum: vicibus disposita res est. nunc illi
laetantur, nos conflictamur. [2] "Saeculum" inquit
"gaudebit, vos tristes eritis." lugeamus ergo, dum
ethnici gaudent, ut, cum lugere coeperint,
gaudeamus, ne pariter nunc gaudentes tunc quoque
pariter lugeamus. [3] delicatus es, Christiane, si et
in saeculo voluptatem concupiscis, immo nimium
stultus, si hoc existimas voluptatem. [4] philosophi
quidam hoc nomen quieti et tranquillitati dederunt,
in ea gaudent, in ea avocantur, in ea etiam
gloriantur. tu mihi metas et scaenam et pulverem et
harenam suspiras? [5] dicas velim: non possumus
vivere sine voluptate, qui mori cum voluptate
debemus? nam quod est aliud votum nostrum quam
quod et apostoli, exire de saeculo et recipi apud
dominum? Hic voluptas, ubi et votum.
 
 XXIX 
 
[1] iam nunc si putas delectamentis exigere spatium
hoc, cur tam ingratus es, ut tot et tales voluptates a
deo contributas tibi satis non habeas neque
recognoscas? quid enim iucundius quam dei patris
et domini reconciliatio, quam veritatis revelatio,
quam errorum recognitio, quam tantorum retro
criminum venia? [2] quae maior voluptas quam
fastidium ipsins voluptatis, quam saeculi totius
contemptus, quam vera libertas, quam conscientia
integra, quam vita sufficiens, quam mortis timor
nullus, [3] quod calcas deos nationum, quod
daemonia expellis, quod medicinas facis, quod
revelationes petis, quod deo vivis? haec voluptates,
haec spectacula Christianorum sancta perpetua
gratuita; in his tibi circenses ludos interpretare,
cursus saeculi intuere, tempora labentia, spatia
peracta dinumera, metas consummationis
exspecta, societates ecclesiarum defende, ad
signum dei suscitare, ad tubam angeli erigere, ad
martyrii palmas gloriare. [4] si scaenicae doctrinae
delectant, satis nobis litterarum est, satis versuum
est, satis sententiarum, satis etiam canticorum,
satis vocum, nec fabulae, sed veritates, nec
strophae, sed simplicitates. [5] vis et pugilatus et
luctatus? praesto sunt, non parva et multa. aspice
impudicitiam deiectam a castitate, perfidiam
caesam a fide, saevitiam a misericordia contusam,
petulantiam a modestia adumbratam, et tales sunt
apud nos agones, in quibus ipsi coronamur. vis
autem et sanguinis aliquid? Habes Christi.
 
 XXX 
 
[1] quale autem spectaculum in proximo est
adventus domini iam indubitati, iam superbi, iam
triumphantis! quae illa exultatio angelorum, quae
gloria resurgentium sanctorum! quale regnum
exinde iustorum! qualis civitas nova Hierusalem!
[2] at enim supersunt alia spectacula, ille ultimus et
perpetuus iudicii dies, ille nationibus insperatus, ille
derisus, cum tanta saeculi vetustas et tot eius
nativitates uno igni haurientur. [3] quae tunc
spectaculi latitudo! quid admirer? quid rideam? ubi
gaudeam, ubi exultem, tot spectans reges, qui in
caelum recepti nuntiabantur, cum Iove ipso et ipsis
suis testibus in imis tenebris congemescentes? item
praesides persecutores dominici nominis
saevioribus quam ipsi flammis saevierunt
insultantes contra Christianos liquescentes? [4]
quos praeterea? sapientes illos philosophos coram
discipulis suis una conflagrantibus erubescentes,
quibus nihil ad deum pertinere suadebant, quibus
animas aut nullas aut non in pristina corpora
redituras adfirmabant? etiam poetas non ad
Rhadamanthi nec ad Minonis, sed ad inopinati
Christi tribunal palpitantes? [5] tunc magis tragoedi
audiendi, magis scilicet vocales in sua propria
calamitate; tunc histriones cognoscendi, solutiores
multo per ignem; tunc spectandus auriga in
flammea rota totus ruber; tunc xystici
contemplandi, non in gymnasiis, sed in igne
iaculati, nisi quod ne tunc quidem illos velim visos,
ut qui malim ad eos potius conspectum insatiabilem
conferre, qui in dominum desaevierunt. [6] hic est
ille, dicam, fabri aut quaestuariae filius, sabbati
destructor, Samarites et daemonium habens; hic est
quem a Iuda redemistis, hic est ille harundine et
colaphis diverberatus, sputamentis dedecoratus,
felle et aceto potatus; hic est, quem clam discentes
subripuerunt, ut surrexisse dicatur, vel hortulanus
detraxit, ne lactucae suae frequentia commeantium
adlaederentur. [7] ut talia spectes, ut talibus
exultes, quis tibi praetor aut consul aut quaestor
aut sacerdos de sua liberalitate praestabit? et
tamen haec iam quodammodo habemus per fidem
spiritu imaginante repraesentata. ceterum qualia
illa sunt, quae nec oculus vidit nec auris audivit nec
in cor hominis ascenderunt? credo, circo et utraque
cavea et omni stadio gratiora.
 
 
 
 

 
  Tertullian Christian Latin The Latin Library The Classics Page