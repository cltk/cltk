Tertullian: Adversus Marcionem V 
 

 
 
 
 TERTVLLIANI ADVERSVS MARCIONEM LIBER QUINTUS
 
 
 
 
 
 
 
 1.  [1] Nihil
sine origine nisi deus solus. Quae quantum praecedit 
in statu omnium rerum, tantum praecedat necesse est etiam in 
retractatu earum, ut constare de statu possit, quia nec habeas 
dispicere quid quale sit, nisi certus an sit, cum cognoveris unde 
sit. Et ideo ex opusculi ordine ad hanc materiam devolutus apostoli quoque originem a Marcione desidero, novus aliqui discipulus nec ullius alterius auditor, qui nihil interim credam nisi nihil 
temere credendum, temere porro credi quodcunque sine originis 
agnitione creditur, quique dignissime ad sollicitudinem redigam 
istam inquisitionem, cum is mihi affirmatur apostolus quem in 
albo apostolorum apud evangelium non deprehendo. [2] Denique 
audiens postea eum a domino allectum, iam in caelis quiescente, 
quasi inprovidentiam existimo si non ante scivit illum sibi necessarium Christus, sed iam ordinato officio apostolatus et in sua 
opera dimisso, ex incursu, non ex prospectu, adiciendum existimavit, necessitate, ut ita dixerim, non voluntate. Quamobrem, 
Pontice nauclere, si nunquam furtivas merces vel illicitas in acatos 
tuas recepisti, si nullum omnino onus avertisti vel adulterasti, 
cautior utique et fidelior in dei rebus, edas velim nobis, quo symbolo susceperis apostolum Paulum, quis illum tituli charactere 
percusserit, quis transmiserit tibi, quis imposuerit, ut possis eum 
constanter exponere, ne illius probetur qui omnia apostolatus 
eius instrumenta protulerit. [3] Ipse
se, inquit, apostolum est professus, et quidem non ab hominibus nec per hominem, sed per 
Iesum Christum. Plane profiteri potest semetipsum quis, verum 
professio eius alterius auctoritate conficitur. Alius scribit, alius 
subscribit, alius obsignat, alius actis refert. Nemo sibi et professor 
et testis est. Praeter haec utique legisti multos venturos qui dicant, 
Ego sum Christus. [4] Si
est qui se Christum mentiatur, quanto magis 
qui se apostolum praedicet Christi? Adhuc ego in persona discipuli et inquisitoris conversor, ut iam hinc et fidem tuam obtundam, qui unde eam probes non habes, et impudentiam suffundam, 
qui vindicas, et unde possis vindicare non recipis. Sit Christus, sit 
apostolus, ut alterius, dum non probantur nisi de instrumento 
creatoris. [5] Nam mihi
Paulum etiam Genesis olim repromisit. Inter 
illas enim figuras et propheticas super filios suos benedictiones 
Iacob cum ad Beniamin direxisset, Beniamin, inquit, lupus rapax 
ad matutinum comedet adhuc, et ad vesperam dabit escam. Ex 
tribu enim Beniamin oriturum Paulum providebat, lupum rapacem ad matutinum comedentem, id est prima aetate vastaturum 
pecora domini ut persecutorem ecclesiarum, dehinc ad vesperam 
escam daturum, id est devergente iam aetate oves Christi educaturum ut doctorem nationum. [6] Nam
et Saulis primo asperitas 
insectationis erga David, dehinc paenitentia et satisfactio, bona 
pro malis recipientis, non aliud portendebat quam Paulum in 
Saule secundum tribus et Iesum in David secundum virginis censum. Haec figurarum sacramenta si tibi displicent, certe Acta 
Apostolorum hunc mihi ordinem Pauli tradiderunt, a te quoque 
non negandum. Inde apostolum ostendo persecutorem, non ab 
hominibus neque per hominem; inde et ipsi credere inducor; inde 
te a defensione eius expello, nec timeo dicentem, Tu ergo negas 
apostolum Paulum? Non blasphemo quem tueor. Nego, ut te 
probare compellam. [7] Nego,
ut meum esse convincam. Aut si ad 
nostram fidem spectas, recipe quae eam faciunt. Si ad tuam provocas, ede quae eam praestruunt. Aut proba esse quae credis; aut 
si non probas, quomodo credis? Aut qualis es adversus eum 
credens a quo solo probatur esse quod credis? [8] Habe
nunc et 
apostolum de meo sicut et Christum, tam meum apostolum quam 
et Christum. Iisdem et hic dimicabimus lineis, in ipso gradu provocabimus praescriptionis, oportere scilicet et apostolum qui creatorisnegetur, immo et adversus creatorem proferatur, nihil docere, 
nihil sapere, nihil velle secundum ereatorem, et inprimis tanta 
constantia alium deum edicere quanta a lege creatoris abrupit. 
Neque enim verisimile est ut avertens a Iudaismo non pariter 
ostenderet in cuius dei fidem averteret, quia nemo transire posset 
a creatore nesciens ad quem transeundum sibi esset. [9] Sive
enim 
Christus iam alium deum revelaverat, sequebatur etiam apostoli 
testatio, vel ne non eius dei apostolus haberetur quem Christus 
revelaverat, et quia non licebat abscondi ab apostolo qui iam 
revelatus fuisset a Christo: sive nihil tale de deo Christus revelaverat, tanto magis ab apostolo debuerat revelari, qui iam non 
posset ab alio, non credendus sine dubio si nec ab apostolo revelatus. Quod idcirco praestruximus, ut iam hinc profiteamur nos 
proinde probaturos nullum alium deum ab apostolo circumlatum, 
sicut probavimus nec a Christo, ex ipsius utique epistulis
Pauli, 
quas proinde mutilatas etiam de numero forma iam haeretici 
evangelii praeiudicasse debebit. 
 2. DE EPISTULA AD GALATAS.  [1] Principalem
adversus Iudaismum epistulam nos quoque confitemur quae Galatas docet. 
Amplectimur etenim omnem illam legis veteris abolitionem, ut et 
ipsam de creatoris venientem dispositione, sicut saepe iam in isto 
ordine tractavimus de praedicata novatione a prophetis dei nostri. 
Quodsi creator quidem vetera cessura promisit, novis scilicet 
orituris, Christus vero tempus distinx&lt;it decess&gt;ionis
istius (lex 
et prophetae usque ad Ioannem), terminum in Ioanne statuens 
 inter utrumque ordinem desinentium exinde veterum et incipientium novorum, necessarie et apostolus in Christo post Ioannem 
revelato vetera infirmat nova vero confirmat, atque ita non 
alterius dei fidem curat quam creatoris, apud quem et vetera 
decessura praedicabantur. [2] Igitur
et legis destructio et evangelii 
aedificatio pro me faciunt in ista quoque epistula ad eam Galatarum praesumptionem pertinentes qua praesumebant Christum, 
ut puta creatoris, salva creatoris lege credendum, quod adhuc 
incredibile videretur legem a suo auctore deponi. Porro si omnino 
alium deum ab apostolo audissent, ultro utique scissent abscedendum sibi esse a lege eius dei quem reliquissent alium secuti. Quis 
enim expectaret diutius discere quod novam deberet sectari disciplinam, qui novum deum recepisset? [3] Immo
quia eadem quidem 
divinitas praedicabatur in evangelio quae semper nota fuerat in 
lege, disciplina vero non eadem, hic erat totus quaestionis status, 
an lex creatoris ab evangelio deberet excludi in Christo creatoris. 
Denique aufer hunc statum, et vacat quaestio. Vacante autem 
quaestione ultro omnibus agnoscentibus discedendum sibi esse 
ab ordine creatoris per fidem dei alterius nulla apostolo materia 
competisset id tam presse docendi quod ultro fides ipsa dictasset. 
 [4] Igitur tota intentio
epistulae istius nihil aliud docet quam legis 
discessionem venientem de creatoris dispositione, ut adhuc suggeremus. Si item nullius novi dei exserit mentionem, quod nusquam magis fecisset quam in ista materia, ut rationem scilicet 
ablegandae legis unica hac et sufficientissima definitione proponeret novae divinitatis, apparet quomodo scribat, Miror vos 
tam cito transferri ab eo qui vos vocavit in gratiam ad aliud 
evangelium, ex conversatione aliud, non ex religione, ex disciplina, 
non ex divinitate: quoniam quidem evangelium Christi a lege 
evocare deberet ad gratiam, non a creatore ad alium deum. 
 [5] Nemo enim illos
moverat a creatore, ut viderentur sic ad aliud 
 evangelium transferri quasi dum ad creatorem transferuntur. 
Nam et adiciens quod aliud evangelium omnino non esset, 
creatoris confirmat id quod esse defendit. Si enim et creator 
evangelium repromittit, dicens per Esaiam, Ascende in montem 
excelsum, qui evangelizas Sioni, extolle vocem in valentia tua, 
qui evangelizas Hierusalem; item ad apostolorum personam, 
Quam tempestivi pedes evangelizantium pacem, evangelizantium bona, utique et nationibus evangelizantium, quoniam et, 
In nomine eius, inquit, nationes sperabunt, Christi scilicet, cui 
ait, Posui te in lumen nationum; est autem evangelium etiam 
dei novi, quod vis tunc ab apostolo defensum; iam ergo duo sunt 
evangelia apud duos deos, et mentitus erit apostolus dicens quod 
aliud omnino non est, cum sit et aliud, cum sic suum evangelium 
defendere potuisset, ut potius demonstraret, non ut unum determinaret. Sed fortasse, ut fugias hinc, Et ideo, dices, subtexuit, 
Licet angelus de caelo aliter evangelizaverit, anathema sit, quia 
et creatorem sciebat evangelizaturum. [6] Rursus
ergo te implicas. 
Hoc est enim quo adstringeris. Duo enim evangelia confirmare 
non est eius qui aliud iam negarit. Tamen lucet sensus eius qui 
suam praemisit personam: Sed et si nos aut angelus de caelo aliter 
evangelizaverit. Verbi enim gratia dictum est.Ceterum si nec 
ipse aliter evangelizaturus, utique nec angelus. Ita angelum ad 
hoc nominavit, quo multo magis hominibus non esset credendum, 
quando nec angelo nec apostolo, non angelum ad evangelium 
referret creatoris. [7] Exinde
decurrens ordinem conversionis suae 
de persecutore in apostolum scripturam Apostolicorum confirmat, 
apud quam ipsa etiam epistulae istius materia recognoscitur, 
intercessisse quosdam qui dicerent circumcidi oportere et observandam esse Moysi legem, tunc apostolos de ista quaestione consultos ex auctoritate spiritus renuntiasse non esse imponenda onera 
 hominibus quae patres ipsi non potuissent sustinere. Quodsi et 
ex hoc congruunt Paulo Apostolorum Acta, cur ea respuatis 
iam apparet, ut deum scilicet non alium praedicantia quam 
creatorem, nec Christum alterius quam creatoris, quando nec 
promissio spiritus sancti aliunde probetur exhibita quam de 
instrumento Actorum. Quae utique verisimile non est ex parte 
quidem apostolo convenire, cum ordinem eius secundum ipsius 
testimonium ostendunt, ex parte vero dissidere, cum divinitatem in Christo creatoris annuntiant, ut praedicationem quidem 
apostolorum non sit secutus Paulus, qui formam ab eis dedocendae legis accepit. 
 3.  [1] Denique
ad patrocinium Petri ceterorumque apostolorum 
ascendisse Hierosolymam post annos quatuordecim scribit, ut 
conferret cum illis de evangelii sui regula, ne in vacuum tot annis 
cucurrisset aut curreret, si quid scilicet citra formam illorum 
evangelizaret. Adeo ab illis probari et constabiliri desiderarat, 
quos, si quando, vultis Iudaismi magis adfines subintellegi. [2] Cum 
vero nec Titum dicit circumcisum, iam incipit ostendere solam 
circumcisionis quaestionem ex defensione adhuc legis concussam 
ab eis quos propterea falsos et superinducticios fratres appellat, 
non aliud statuere pergentes quam perseverantiam legis, ex fide 
sine dubio integra creatoris, atque ita pervertentes evangelium, 
non interpolatione scripturae qua Christum creatoris effingerent, 
sed retentione veteris disciplinae ne legem creatoris excluderent. 
 [3] Ergo propter falsos,
inquit, superinducticios fratres, qui subintraverant ad speculandam libertatem nostram quam habemus in 
Christo, ut nos subigerent servituti, nec ad horam cessimus subiectioni. Intendamus enim et sensui ipsi et causae eius, et apparebit vitiatio scripturae. Cum praemittit, Sed nec Titus, qui 
mecum erat, cum esset Graecus, coactus est circumcidi, dehinc 
subiungit, Propter superinducticios falsos fratres, et reliqua, contrarii utique facti incipit reddere rationem, ostendens propter 
quid fecerit quod nec fecisset nec ostendisset si illud propter quod 
fecit non accidisset. [4] Denique
dicas velim, si non subintroissent 
falsi illi fratres ad speculandam libertatem eorum, cessissent subiectioni? Non opinor. Ergo cesserunt, quia fuerunt propter quos 
cederetur. Hoc enim rudi fidei et adhuc de legis observatione 
suspensae competebat, ipso quoque apostolo ne in vacuum cucurrisset aut curreret suspecto. [5] Itaque
frustrandi erant falsi fratres, 
speculantes libertatem Christianam, ne ante eam in servitutem 
abducerent Iudaismi quam Paulus sciret se non in vacuum cucurrisse, quam dexteras ei darent antecessores, quam ex censu eorum 
in nationes praedicandi munus subiret. Necessario igitur cessit 
ad tempus, et sic ei ratio constat Timotheum circumcidendi et 
rasos introducendi in templum, quae in Actis edicuntur, adeo vera, 
ut apostolo consonent profitenti factum se Iudaeis Iudaeum ut 
Iudaeos lucrifaceret, et sub lege agentem propter eos qui sub 
lege agerent, sic et propter superinductos illos, et omnibus novissime omnia factum ut omnes lucraretur. [6] Si
haec quoque intellegi 
ex hoc postulant, id quoque nemo dubitabit, eius dei et Christi 
praedicatorem Paulum cuius legem quamvis excludens, interim 
tamen pro temporibus admiserat, statim amoliendam si novum 
deum protulisset. Bene igitur quod et dexteras Paulo dederunt 
Petrus et Iacobus et Ioannes, et de officii distributione pepigerunt, ut Paulus in nationes, illi in circumcisionem, tantum ut 
meminissent egenorum, et hoc secundum legem creatoris, 
pauperes et egenos foventis, sicut in evangelii vestri retractatu 
probatum est. [7] Adeo
constat de lege sola fuisse quaestionem, dum 
ostenditur quid ex lege custodiri convenerit. Sed reprehendit 
Petrum non recto pede incedentem ad evangelii veritatem. Plane 
reprehendit, non ob aliud tamen quam ob inconstantiam victus, 
quem pro personarum qualitate variabat, timens eos qui erant 
ex circumcisione, non ob aliquam divinitatis perversitatem, de 
qua et aliis in faciem restitisset, qui de minore causa conversationis ambiguae Petro ipsi non pepercit. Sed quomodo Marcionitae volunt credi? [8] De
cetero pergat apostolus, negans ex operibus 
legis iustificari hominem, sed ex fide. Eiusdem tamen dei cuius et 
lex. Nec enim laborasset fidem a lege discernere, quam diversitas 
ipsius divinitatis ultro discrevisset, si fuisset. Merito non reaedificabat quae destruxit. Destrui autem lex habuit ex quo vox 
Ioannis clamavit in eremo: Parate vias domini, ut fierent rivi et 
colles et montes repleti et humiliati, et tortuosa et aspera in 
rectitudinem et in campos, id est legis difficultates in evangelii 
facilitates. Meminerat iam et psalmi esse tempus: Disrumpamus 
a nobis vincula eorum, et abiciamus a nobis iugum ipsorum; ex 
quo tumultuatae sunt gentes et populi meditati sunt inania, 
astiterunt reges terrae et magistratus congregati sunt in unum 
adversus dominum et adversus Christum ipsius; ut iam ex fidei 
libertate iustificetur homo, non ex legis servitute, quia iustus ex 
fide vivit. [9] Quod si
prophetes Abacuc praenuntiavit, habes et 
apostolum prophetas confirmantem, sicut et Christus. Eius ergo 
dei erit fides in qua vivet iustus, cuius et lex in qua non iustificatur 
operarius. Proinde si in lege maledictio est, in fide vero benedictio, 
utrumque habes propositum apud creatorem: Ecce posui, inquit, 
ante te maledictionem et benedictionern. Non potes distantiam 
vindicare, quae etsi rerum est, non ideo auctorum, quae ab uno 
auctore proponitur. Cur autem Christus factus sit pro nobis 
maledictio ipso apostolo edocente, manifestum est quam nobiscum 
faciat, id est secundum fidem creatoris. [10] Neque
enim quia creator 
pronuntiavit, Maledictus omnis in ligno suspensus, ideo videbitur 
alterius dei esse Christus et idcirco a creatore iam tunc in lege 
maledictus. Et quomodo praemaledixisset eum creator quem 
ignorat? Cur autem non magis competat creatori filium suum dedisse maledictioni suae quam illi deo tuo subdidisse maledictioni, 
et quidem pro homine alieno? Denique si atrox videtur hoc 
in creatore circa filium, proinde tuo in deo; si vero rationale et 
in tuo, proinde et in meo, et magis in meo. [11] Facilius
enim crederetur eius esse per maledictionem Christi benedictionem prospexisse 
homini qui et maledictionem aliquando et benedictionem proposuerit ante hominem, quam qui neutrum unquam sit apud te 
professus. Accepimus igitur benedictionem spiritalem per
fidem, 
inquit, ex qua scilicet vivit iustus, secundum creatorem. Hoc est 
ergo quod dico, eius dei fidem esse cuius est forma gratiae fidei. 
Sed et cum adicit: Omnes enim filii estis fidei, ostenditur quid 
supra haeretica industria eraserit, mentionem scilicet Abrahae, 
qua nos apostolus filios Abrahae per fidem affirmat, secundum 
quam mentionem hic quoque filios fidei notavit. Ceterum quomodo filii fidei? et cuius fidei, si non Abrahae? [12] Si
enim Abraham 
deo credidit, et deputatum est iustitiae, atque exinde pater multarum nationum meruit nuncupari, nos autem credendo deo 
magis proinde iustificamur, sicut Abraham, et vitam proinde consequimur, sicut iustus ex fide vivit: sic fit ut et supra filios nos 
Abrahae pronuntiarit, qua patris fidei, et hic filios fidei, per quam 
Abraham pater nationum fuerat repromissus. Ipsum quod fidem 
a circumcisione revocabat, nonne Abrahae filios constituere 
quaerebat, qui in carnis integritate crediderat? Denique alterius 
dei fides ad formam dei alterius non potest admitti, ut credentes 
iustitiae deputet, ut iustos vivere faciat, ut nationes filios fidei 
dicat. Totum hoc eius est apud quem ante iam notum est. 
 4.  [1] Sub
eadem Abrahae mentione, dum ipso sensu revincatur, 
Adhuc, inquit, secundum hominem dico: dum essemus parvuli, 
sub elementis mundi eramus positi, ad deserviendum eis. Atquin 
non est hoc humanitus dictum. Non enim exemplum est, sed 
veritas. Quis enim parvulus, utique sensu, quod sunt nationes, 
non elementis subiectus est mundi, quae pro deo suspicit? Illud 
autem fuit, quod cum Secundum hominem dixisset, tamen testamentum hominis nemo spernit aut superordinat. [2] Exemplo
enim 
humani testamenti permanentis divinum tuebatur. Abrahae dictae 
sunt promissiones et semini eius: non dixit seminibus, quasi pluribus, sed semini, tanquam uni, quod Christus est. Erubescat 
spongia Marcionis! Nisi quod ex abundanti retracto quae abstulit, 
cum validius sit illum ex his revinci quae servavit. Cum autem 
evenit impleri tempus, misit deus filium suum, utique is qui etiam 
ipsorum temporum deus est quibus saeculum constat, qui signa 
quoque temporum ordinavit, soles et lunas et sidera et stellas, qui 
filii denique sui revelationem in extremitatem temporum et disposuit et praedicavit: In novissimis diebus erit manifestus mons 
domini, et, In novissimis diebus effundam de spiritu meo in 
omnem carnem, secundum Ioelem. Ipsius erat sustinuisse tempus 
impleri cuius erat etiam finis temporis, sicut initium. [3] Ceterum 
deus ille otiosus, nec operationis nec praedicationis ullius, atque 
ita nec temporis alicuius, quid omnino egit quod efficeret tempus 
impleri et iam implendum sustineri? Si nihil, satis vanum est ut 
creatoris tempora sustinuerit serviens creatori. Cui autem rei 
misit filium suum? Ut eos qui sub lege erant redimeret, hoc est 
ut efficeret tortuosa in viam rectam et aspera in vias lenes,
secundum Esaiam, ut vetera transirent et nova orirentur, lex nova ex 
 Sion et sermo domini ex Hierusalem, et ut adoptionem filiorum 
acciperemus, utique nationes, quae filii non eramus. [4] Et
ipse enim 
lux erit nationum, et in nomine eius nationes sperabunt. Itaque 
ut certum esset nos filios dei esse, misit spiritum suum in corda 
nostra, clamantem: Abba, pater. In novissimis enim, inquit, diebus effundam de meo spiritu in omnem carnem. Cuius gratia, 
nisi cuius et promissio gratiae? [5] Quis
pater, nisi qui et factor? Post 
has itaque divitias non erat revertendum ad infirma et mendica 
elementa. Elementa autem apud Romanos quoque etiam primae 
litterae solent dici. Non ergo per mundialium elementorum derogationem a deo eoram avertere cupiebat, etsi dicendo supra, Si 
ergo his qui non natura sunt dei servitis, physicae, id est naturalis, 
superstitionis elementa pro deo habentis suggillabat errorem, nec 
sic tamen elementorum deum taxans. Sed quae velit intellegi 
elementa, primas scilicet litteras legis, ipse declarat. [6] Dies
observatis et menses et tempora et annos, et sabbata ut opinor et coenas 
puras et ieiunia et dies magnos. Cessare enim ab his quoque, sicut 
et circumcisione, oportebat ex decretis creatoris, qui et per 
Esaiam, Neomenias vestras et sabbata et diem magnum non 
sustinebo, ieiunium et ferias et cerimonias vestras odit anima 
mea; et per Amos, Odi, reieci cerimonias vestras, et non odorabor 
in frequentiis vestris; item per Osee, Avertam universas iocunditates eius et cerimonias eius et sabbata et neomenias eius et omnes 
frequentias eius. [7] Quae
ipse constituerat, inquis, erasit? Magis 
quam alius; aut si alius, ergo ille adiuvit sententiam creatoris, 
auferens quae et ille damnaverat. Sed non huius loci quaestio cur 
leges suas creator infregerit. Sufficit quod infracturum probavimus, ut confirmetur nihil apostolum adversus creatorem determinasse, cum et ipsa amolitio legis a creatore sit. [8] Sed
ut furibus 
solet aliquid excidere de praeda in indicium, ita credo et Marcionem novissimam Abrahae mentionem dereliquisse, nulla magis 
 auferenda, etsi ex parte convertit. Si enim Abraham
duos liberos 
habuit, unum ex ancilla et alium ex libera, sed qui ex ancilla 
carnaliter natus est, qui vero ex libera per repromissionem: quae 
sunt allegorica, id est aliud portendentia: haec sunt enim duo 
testamenta, sive duae ostensiones, sicut invenimus interpretatum, 
unum a monte Sina in synagogam Iudaeorum secundum legem 
generans in servitutem, aliud super omnem principatum generans, 
vim, dominationem, et omne nomen quod nominatur, non tantum in hoc aevo sed et in futuro, quae est mater nostra, in quam 
repromisimus sanctam ecclesiam; ideoque adicit, Propter quod, 
fratres, non sumus ancillae filii sed liberae, utique manifestavit et 
Christianismi generositatem in filio Abrahae ex libera nato allegoriae habere sacramentum, sicut et Iudaismi servitutem legalem 
in filio ancillae, atque ita eius dei esse utramque dispositionem 
apud quem invenimus utriusque dispositionis delineationem. 
 [9] Ipsum quod ait, Qua
libertate Christus nos manumisit, nonne 
eum constituit manumissorem qui fuit dominus? Alienos enim 
servos nec Galba manumisit, facilius liberos soluturus. Ab eo 
igitur praestabitur libertas apud quem fuit servitus legis. Et merito. 
Non decebat manumissos rursus iugo servitutis, id est legis, adstringi, iam psalmo adimpleto: Disrumpamus vincula eorum et 
abiciamus a nobis iugum ipsorum, postquam archontes congregati 
sunt in unum adversus dominum et adversus Christum ipsius. [10] De 
servitute igitur exemptos ipsam servitutis notam eradere perseverabat, circumcisionem, ex praedicationis scilicet propheticae 
auctoritate, memor dictum per Hieremiam, Et circumcidimini 
praeputia cordis vestri; quia et Moyses, Circumcidetis duricordiam vestram, id est non carnem. Denique si circumcisionem ab 
 alio deo veniens excludebat, cur etiam praeputiationem negat 
quicquam valere in Christo, sicut et circumcisionem? [11] praeferre 
enim debebat aemulam eius quam expugnabat, si ab aemulo 
circumcisionis deo esset. Porro quia et circumcisio et praeputiatio 
uni deo deputabantur, ideo utraque in Christo vacabat propter 
fidei praelationem, illius fidei de qua erat scriptum: Et in nomine 
eius nationes credent, illius fidei quam dicendo per dilectionem 
perfici sic quoque creatoris ostendit. Sive enim dilectionem dicit 
quae in deum, et hoc creatoris est, Diliges deum ex toto corde tuo, 
et ex tota anima tua, et ex totis viribus tuis ; sive quae in proximum, 
Et proximum tuum tanquam te, creatoris est. [12] Qui
autem turbat 
vos, iudicium feret. A quo deo? Ab optimo? Sed ille non iudicat. A 
creatore? Sed nec ille damnabit assertorem circumcisionis. Quodsi 
non erit alius qui iudicet nisi creator, iam ergo non damnabit 
legis defensores nisi qui ipse eam cessare constituit. Quid nunc 
si et confirmat illam ex parte qua debet? Tota enim, inquit, lex 
in vobis adimpleta est: Diliges proximum tuum tanquam te. [13] Aut 
si sic vult intellegi, Adimpleta est, quasi iam non adimplenda, ergo 
non vult ut diligam proximum tanquam me, ut et hoc cum lege 
cessaverit. Sed perseverandum erit senaper in isto praecepto. Ergo 
lex creatoris etiam ab adversario probata est, nec dispendium sed 
compendium ab eo consecuta est, redacta summa in unum iam 
praeceptum. Sed nec hoc alii magis competit quam auctori. Atque 
adeo cum dicit, Onera vestra invicem sustinete et sic adimplebitis 
legem Christi, si hoc non potest fieri nisi quis diligat proximum 
sibi tanquam se, apparet, Diliges proximum tibi tanquam te, per 
quod auditur, Invicem onera vestra portate, Christi esse legem, 
quae sit creatoris, atque ita Christum creatoris esse, dum Christi 
est lex creatoris. [14] Erratis,
deus non deridetur. Atquin derideri 
potest deus Marcionis, qui nec irasci novit nec ulcisci. Quod enim 
severit homo, hoc et metet. Ergo retributionis et iudicii deus 
 intentat. Bonum autem facientes non fatigemur, et Dum habemus 
tempus, operemur bonum. Nega creatorem bonum facere praecepisse, et diversa doctrina sit diversae divinitatis. Porro si retributionem praedicat, ab eodem erit et corruptionis messis et vitae. 
 [15] Tempore autem suo
metemus, quia et Ecclesiasticus, Tempus 
inquit erit omni rei. Sed et mihi, famulo creatoris, mundus crucifixus est, non tamen deus mundi, et ego mundo, non tamen deo 
mundi. Mundum enim quantum ad conversationem eius posuit, 
cui renuntiando mutuo transfigimur et invicem morimur. Persecutores vocat Christi. Cum vero adicit stigmata Christi in corpore 
suo gestare se (utique corporalia competunt), iam non putativam, 
sed veram et solidam carnem professus est Christi, cuius stigmata 
corporalia ostendit. 
 5. DE EPISTULA AD CORINTHIOS PRIMA.  [1] Praestructio
superioris epistulae ita duxit, ut de titulo eius non retractaverim, 
certus et alibi retractari eum posse, communem scilicet et eundem 
in epistulis omnibus. Quod non utique salutem praescribit eis quibus scribit, sed gratiam et pacem, non dico. Quid illi cum Iudaico 
adhuc more, destructori Iudaismi? Nam et hodie Iudaei in pacis 
nomine appellant, et retro in scripturis sic salutabant. Sed intellego illum defendisse officio suo praedicationem creatoris: Quam 
maturi pedes evangelizantium bona, evangelizantium pacem. 
 [2] Evangelizator enim
bonorum, id est gratiae dei, pacem quam 
praeferendam sciebat. Haec cum a deo patre nostro et domino 
Iesu annuntians communibus nominibus utatur, competentibus 
nostro quoque sacramento, non puto dispici posse quis deus pater 
et dominus Iesus praedicetur, nisi ex accedentibus cui magis 
competant. [3] Primo
quidem patrem dominum praescribo non 
alium agnoscendum quam et hominis et universitatis creatorem et 
institutorem: porro patri etiam domini nomen accedere ob potestatem, quod et filius per patrem capiat: dehinc gratiam et pacem 
non solum eius esse a quo praedicabantur, sed eius qui fuerit offensus. Nec gratia enim fit nisi offensae, nec pax nisi belli. [4] Et
populus 
autem per disciplinae transgressionem et omne hominum genus 
per naturae dissimulationem et deliquerat et rebellaverat adversus 
creatorem. Deus autem Marcionis, et quia ignotus, non potuit 
offendi, et quia nescit irasci. Quae ergo gratia a non offenso? 
quae pax a non rebellato? [5] Ait
crucem Christi stultitiam esse 
perituris, virtutem autem et sapientiam dei salutem consecuturis; 
et ut ostenderet unde hoc eveniret, adicit: Scriptum est enim, Perdam sapientiam sapientium et prudentiam prudentium irritam 
faciam. Si haec creatoris sunt, et quae ad causam crucis pertinent 
stultitiae deputat, ergo ct crux et per crucem Christus ad creatorem pertinebit, a quo praedicatum est quod ad crucem pertinet. 
 [6] Aut si creator, qua
aemulus, idcirco sapientiam abstulit ut crux 
Christi scilicet adversarii stultitia deputetur, ecquomodo potest 
aliquid ad crucem Christi non sui creator pronuntiasse, quem 
ignorabat cum praedicabat? Sed et cur apud dominum optimum 
et profusae misericordiae alii salutem referunt, credentes crucem 
virtutem et sapientiam dei esse, alii perditionem, quibus Christi 
crux stultitia reputatur, si non creatoris est aliquam et populi et 
humani generis offensam detrimento sapientiae atque prudentiae 
multasse? [7] Hoc
sequentia confirmabunt, cum dicit, Nonne infatuavit deus sapientiam mundi? cumque et hic adicit quare: Quoniam 
in dei sapientia non intellexit mundus per sapientiam dominum, 
boni duxit deus per stultitiam praedicationis salvos facere credentes. Sed prius de mundo disceptabo, quatenus subtilissimi 
haeretici hic vel maxime mundum per dominum mundi interpretantur, nos autem hominem qui sit in mundo intellegimus, ex 
forma simplici loquelae humanae, qua plerumque id quod continet ponimus pro eo quod continetur. Circus clamavit, et forum 
locutum est, et basilica fremuit, id est qui in his locis rem egerunt. 
Igitur quia homo, non deus, mundi in sapientia non cognovit 
deum, quem cognoscere debuerat, et Iudaeus in sapientia scripturarum et omnis gens in sapientia operum, ideo deus idem qui 
in sapientia sua non erat agnitus statuit sapientiam hominum 
stultitia repercutere, salvos faciendo credentes quosque in stultam crucis praedicationem. [8] Quoniam
Iudaei signa desiderant, 
qui iam de deo certi esse debuerant, et Graeci sapientiam quaerunt, qui suam scilicet, non dei, sapientiam sistunt. Ceterum si 
novus deus praedicaretur, quid deliquerant Iudaei signa desiderantes quibus crederent, aut Graeci sapientiam sectantes cui 
magis crederent? Ita et remuneratio ipsa in Iudaeos et Graecos 
et zeloten deum confirmat et iudicem, qui ex retributione aemula 
et iudice infatuaverit sapientiam mundi. Quodsi eius sunt et 
causae cuius adhibentur scripturae, ergo de creatore tractans 
apostolus non intellecto creatorem utique docet intellegendum. 
 [9] Etiam quod scandalum
Iudaeis praedicat Christum, prophetiam 
super illo consignat creatoris, dicentis per Esaiam, Ecce posui in 
Sion lapidem offensionis et petram scandali. Petra autem fuit 
Christus: etiam Marcion servat. Quid est autem stultum dei 
sapientius hominibus, nisi crux et mors Christi? Quid infirmum 
dei fortius homine, nisi nativitas et caro dei? Ceterum si nec 
natus ex virgine Christus nec carne constructus ac per hoc neque 
crucem neque mortem vere perpessus est, nihil in illo fuit stultum 
et infirmum; nec iam stulta mundi elegit deus ut confundat 
sapientiam, nec infirma mundi elegit deus ut confundat fortia, 
nec inhonesta et minima et contemptibilia, quae non sunt, id est 
quae non vere sunt, ut confundat quae sunt, id est quae vere sunt. 
Nihil enim a deo dispositum est vere modicum et ignobile et 
contemptibile, sed quod ab homine. Apud creatorem autem 
etiam vetera stultitiae et infirmitati et inhonestati et pusillitati et 
contemptui deputari possunt. [10] Quid
stultius, quid infirmius, quam 
sacrificiorum cruentorum et holocaustomatum nidorosorum a 
deo exactio? Quid infirmius quam vasculorum et grabatorum 
purgatio? Quid inhonestius quam carnis iam erubescentis alia 
dedecoratio? Quid tam humile quam talionis indictio? Quid tam 
contemptibile quam ciborum exceptio? Totum, quod sciam, vetus 
testamentum omnis haereticus irridet. Stulta enim mundi elegit 
deus, ut confundat sapientiam (Marcionis deus nihil tale, quia 
nec aemulatur contraria contrariis redarguere), ne glorietur omnis 
caro, ut, quemadmodum scriptum est, Qui gloriatur, in domino 
 glorietur. In quo? utique in eo qui hoc praecepit: nisi creator 
praecepit ut in deo Marcionis glorietur. 
 6.  [1] Igitur
per haec omnia ostendit cuius dei sapientiam loquatur 
inter perfectos, eius scilicet qui sapientiam sapientium abstulerit 
et prudentiam prudentium irritam fecerit, qui infatuaverit sapientiam mundi, stulta eligens eius et disponens in salutem. Hanc dicit 
sapientiam in occulto fuisse quac fuerit in stultis et in pusillis et 
inhonestis, quae latuerit etiam sub figuris, allegoriis et aenigmatibus, revelanda postmodum in Christo, posito in lumen nationum 
a creatore promittente per Esaiae vocem patefacturum se thesauros invisibiles et occultos. [2] Nam
ut absconderit aliquid is deus 
qui nihil egit omnino in quod aliquid abscondisse existimaretur, 
satis incredibile. Ipse si esset, latere non posset, nedum aliqua eius 
sacramenta. Creator autem tam ipse notus quam et sacramenta 
eius, palam scilicet decurrentia apud Israel, sed de significantiis 
obumbrata, in quibus sapientia dei delitescebat, inter perfectos 
narranda suo in tempore, proposita vero in proposito dei ante 
saecula. [3] Cuius et
saecula, nisi creatoris? Si enim et saecula temporibus structa sunt, tempora autem diebus et mensibus et annis 
compinguntur, dies porro et menses et anni solibus et lunis et 
sideribus creatoris signantur in hoc ab eo positis (Et erunt, enim 
inquit, in signa mensium et annorum), apparet et saecula creatoris 
esse, et omne quod ante saecula propositum dicatur non alterius 
esse quam cuius et saecula. [4] Aut
probet dei sui saecula Marcion; 
ostendat et mundum ipsum in quo saecula deputentur, vas quodammodo temporum, et signa aliqua vel ordinem eorum. Si nihil 
demonstrat, revertor ut et illud dicam, Cur autem ante saecula 
creatoris proposuit gloriam nostram? Posset videri eam ante 
saecula proposuisse quam introductione saeculi revelasset. At cum 
id facit paene iam totis saeculis creatoris prodactis, vane ante 
saecula proposuit, et non magis intra saecula, quod revelaturus 
erat paene post saecula. [5] Non
enim eius est festinasse in proponendo cuius et retardasse in revelando. Creatori autem competit utrumque, et ante saecula proposuisse et in fine saeculorum 
revelasse, quia et quod proposuit et revelavit medio spatio saeculorum in figuris et aenigmatibus et allegoriis praeministravit. Sed 
quia subicit de gloria nostra, quod eam nemo ex principibus huius 
aevi scierit, ceterum si scissent nunquam dominum gloriae crucifixissent, argumentatur haereticus quod principes huius aevi 
dominum, alterius scilicet dei Christum, cruci confixerint, ut 
et hoc in ipsum recidat creatorem. [6] Porro
cui supra ostendimus 
quibus modis gloria nostra a creatore sit deputanda, praeiudicatum esse debebit eam quae in occulto fuerit apud creatorem 
merito ignotam etiam ab omnibus virtutibus et potestatibus creatoris, quia nec famulis liceat consilia nosse dominorum, nedum 
illis apostatis angelis ipsique principi transgressionis, diabolo, 
quos magis extraneos fuisse contenderim ob culpam ab omni 
conscientia dispositionum creatoris. [7] Sed
iam nec mihi competit 
principes huius aevi virtutes et potestates interpretari creatoris, 
quia ignorantiam illis adscribit apostolus, Iesum autem et secundum nostrum evangelium diabolus quoque in temptatione cognovit, et secundum commune instrumentum spiritus nequam sciebat 
eum sanctum dei esse et Iesum vocari et in perditionem eorum 
venisse. Etiam parabola fortis illius armati, quem alius validior 
oppressit et vasa eius occupavit, si in creatoris accipitur
apud 
Marcionem, iam nec ignorasse ultra potuit creator deum gloriae 
dum ab eo opprimitur, nec in cruce eum figere adversus quem 
valere non potuit, et superest ut secundum me quidem credibile 
sit scientes virtutes et potestates creatoris deum gloriae Christum 
suum crucifixisse, qua desperatione et malitiae redundantia servi 
quoque scelestissimi dominos suos interficere non dubitant. 
Scriptum est enim apud me satanam in Iudam introisse. [8] Secundum autem Marcionem nec apostolus hoc loco patitur ignorantiam adscribi virtutibus creatoris in gloriae dominum, quia 
scilicet non illas vult intellegi principes huius aevi. Quodsi non 
videtur de spiritalibus dixisse principibus, ergo de saecularibus 
dixit, de populo principali, utique non inter nationes, de ipsis 
archontibus eius, de rege Herode, etiam de Pilato, et quo maior 
principatus huius aevi Romana dignitas praesidebat. [9] Ita
et cum 
destruuntur argumentationes diversae partis, nostrae expositiones 
aedificantur. Sed vis adhuc gloriam nostram dei tui esse et apud 
eum in occulto fuisse. Et quare adhuc eodem et deus instrumento 
et apostolus nititur? Quid illi cum sententiis prophetarum ubique? 
Quis enim cognovit sensum domini, et quis illi consiliarius fuit? 
Esaias est. Quid illi etiam cum exemplis dei nostri? [10] Nam
quod 
architectum se prudentem affirmat, hoc invenimus significari 
depalatorem disciplinae divinae a creatore per Esaiam: Auferam, 
enim inquit, a Iudaea inter cetera et sapientem architectum. 
Et numquid ipse tunc Paulus destinabatur, de ludaea, id est 
de Iudaismo, auferri habens in aedificationem Christianismi, 
positurus unicum fundamentum, quod est Christus? quia et de hoc 
per eundem prophetam creator, Ecce ego, inquit, inicio in fundamenta Sionis lapidem pretiosum, honorabilem, et qui in eum crediderit non confundetur. [11] Nisi
si structorem se terreni operis deus 
profitebatur, ut non de Christo suo significaret qui futurus esset 
fundamentum credentium in eum; super quod prout quisque 
superstruxerit, dignam scilicet vel indignam doctrinam, si opus 
eius per ignem probabitur, si merces illi per ignem rependetur, 
creatoris est: quia per ignem iudicatur vestra
superaedificatio, 
utique sui fundamenti, id est sui Christi. Nescitis quod templum 
dei sitis, et in vobis inhabitet spiritus dei? Si homo et res et 
opus et imago et similitudo et caro per terram et anima per afflatum creatoris est, totus ergo in alieno habitat deus Marcionis 
si non creatoris sumus templum. [12] Quodsi
templum dei quis vitiaverit, vitiabitur, utique a deo templi. Ultorem intentans, creatorem intentabis. Stulti estote, ut sitis sapientes. Quare? Sapientia 
enim huius mundi stultitia est penes deum. Penes quem deum? 
Si nihil nobis et ad hunc sensum pristina praeiudicaverunt, bene 
quod et hic adstruit: Scriptum est enim, Deprehendens sapientes 
in nequitia illorum; et rursus, Dominus scit cogitationes sapientium, quod sint supervacuae. [13] In
totum enim praescriptum a nobis 
erit, nulla illum sententia uti potuisse eius dei quem destruere deberet, si non illi doceret. Ergo, inquit, nemo glorietur in homine. 
Et hoc secundum creatoris disciplinam: Miserum hominem, qui 
spem habet in hominem! et, Bonum est fidere in deo quam fidere 
in hominibus; ita et gloriari. 
 7.  [1] Et
occulta tenebrarum ipse illuminabit, utique per Christum, 
qui Christum illuminationem repromisit, se quoque lucernam pronuntiavit, scrutantem corda et renes. Ab illo erit et laus unicuique 
a quo et contrarium laudis, ut a iudice. Certe, inquis, vel hic 
mundum deum mundi interpretatur, dicendo, Spectaculum facti 
sumus mundo et angelis et horninibus: quia si mundum homines 
mundi significasset, non etiam homines postmodum nominasset. 
Immo ne ita argumentareris, providentia spiritus sancti demonstravit quomodo dixisset, Spectaculum facti sumus mundo, dum 
angelis qui mundo ministrant, et hominibus quibus ministrant. 
 [2] Verebatur nimirum
tantae constantiae vir, ne dicam spiritus sanctus, praesertim ad filios scribens, quos in evangelio generaverat, 
libere deum mundi nominare, adversus quem nisi exserte non 
posset videri praedicare. Non defendo secundum legem creatoris 
displicuisse illum qui mulierem patris sui habuit. Communis et 
publicae religionis secutus sit disciplinam. Sed cum eum damnat 
dedendum satanae, damnatoris dei praeco est. Viderit et quomodo 
dixerit, In interitum carnis ut spiritus salvus sit in die domini, 
dum et de carnis interitu et de salute spiritus iudicarit, et auferri 
iubens malum de medio creatoris frequentissimam sententiam 
commemoraverit: [3] Expurgate
vetus fermentum, ut sitis nova conspersio, sicut estis azymi. Ergo azymi figurae erant nostrae apud 
creatorem. Sic et pascha nostrum immolatus est Christus. Quare 
pascha Christus, si non pascha figura Christi per similitudinem 
sanguinis salutaris pecoris et Christi? Quid nobis et Christo 
imagines induit sollemnium creatoris, si non erant nostrae? 
 [4] Avertens autem nos a
fornicatione manifestat carnis resurrectionem. Corpus, inquit, non fornicationi sed domino, et dominus 
corpori, ut templum deo et deus templo. Templum ergo deo 
peribit, et deus templo? Atquin vides, Qui dominum
suscitavit, 
et nos suscitabit; in corpore quoque suscitabit, quia corpus domino, et dominus corpori. Et bene quod aggerat, Nescitis corpora 
vestra membra esse Christi? Quid dicet haereticus? Membra 
Christi non resurgent, quae nostra iam non sunt? Empti enim 
sumus pretio magno. [5] Plane
nullo, si phantasma fuit Christus nec 
habuit ullam substantiam corporis quam pro nostris corporibus 
dependeret. Ergo et Christus habuit quo nos redimeret, et si 
aliquo magno redemit haec corpora, in quae eadem committenda 
fornicatio non erit, ut in membra iam Christi non nostra, utique 
sibi salva praestabit quae magno comparavit. Iam nunc quomodo 
honorabimus, quomodo tollemus deum in corpore perituro? 
 [6] Sequitur de nuptiis
congredi, quas Marcion constantior apostolo 
prohibet. Etenim apostolus, etsi bonum continentiae praefert, 
tamen coniugium et contrahi permittit et usui esse, et magis 
retineri quam disiungi suadet. Plane Christus vetat divortium, 
Moyses vero permittit. Marcion totum concubitum auferens 
fidelibus (viderint enim catechumeni eius), repudium ante nuptias 
iubens, cuius sententiam sequitur, Moysi an Christi? [7] Atquin
et 
Christus cum praecipit mulierem a viro non discedere, aut si 
discesserit mancre innuptam aut reconciliari viro, et repudium 
permisit, quod non in totum prohibuit, et matrimonium confirmavit, quod primo vetuit disiungi, et si forte disiunctum voluit 
reformari. Sed et continentiae quas ait causas? [8] Quia
tempus in 
collecto est. Putaveram, quia deus alius in Christo; et tamen a 
quo est collectio temporis, ab eo erit et quod collectioni temporis 
congruit. Nemo alieno tempori consulit. Pusillum deum affirmas 
tuum, Marcion, quem in aliquo coangustat tempus creatoris. 
Gerte praescribens tantum in domino esse nubendum, ne qui 
fidelis ethnicum matrimonium contrahat, legem tuetur creatoris, 
allophylorum nuptias ubique prohibentis. [9] Sed,
Et si sunt qui 
dicuntur dei, sive in caelis sive in terris, apparet quomodo dixerit; 
non quasi vere sint, sed quia sint qui dicantur, quando non sint. 
De idolis enim coepit de idolothytis disputaturus: Scimus quod 
idolum nihil sit. Creatorem autem et Marcion deum non negat; 
ergo non potest videri apostolus creatorem quoque inter eos 
posuisse qui dei dicantur et tamen non sint, quando, et si fuissent, 
nobis tamen unus esset deus pater. Ex quo omnia nobis, nisi cuius 
omnia? Quaenam ista? Habes in praeteritis, Omnia vestra sunt, 
sive Paulus, sive Apollo, sive Cephas, sive mundus, sive vita, sive 
mors, sive praesentia, sive futura. [10] Adeo
omnium deum creatorem 
facit, a quo et mundus et vita et mors, quae alterius dei esse non 
possunt. Ab eo igitur inter omnia et Christus. Ex labore suo unumquemque docens vivere oportere satis exempla praemiserat 
militum pastorum rusticorum; sed divina illi auctoritas
deerat. 
Legem igitur opponit creatoris ingratis, quam destruebat; sui 
enim dei nullam talem habebat. Bovi, inquit, terenti os non 
obligabis, et adicit, Numquid de bubus pertinet ad dominum? 
etiam de bubus propter homines benignum? Propter nos enim 
scriptum est, inquit. [11] Ergo
et legem allegoricam secundum nos 
probavit, et de evangelio viventibus patrocinantem, ac propter 
hoc non alterius esse evangelizatores quam cuius lex quae prospexit illis, cum dicit, Propter nos enim scriptum est. Sed noluit 
uti legis potestate, quia maluit gratis laborare. Hoc ad gloriam 
suam retulit, quam negavit quemquam evacuaturum, non ad 
legis destructionem qua alium probavit usurum. Ecce enim et in 
petram offendit caecus Marcion de qua bibebant in solitudine 
patres nostri. Si enim petra illa Christus fuit, utique creatoris, 
cuius et populus, cui rei figuram extranei sacramenti interpretatur? An ut hoc ipsum doceret figurata fuisse vetera in Christum 
ex illis recensendum? Nam et reliquum exitum populi decursurus 
praemittit, Haec autem exempla nobis sunt facta. [13] Dic
mihi, a 
creatore alterius quidem ignoti dei hominibus exempla sunt 
facta, an alius deus ab alio mutuatur exempla, et quidem aemulo? 
De illo me terret sibi a quo fidem meam transfert. Meliorem me 
illi adversarius faciet? Iam si deliquero eadem quae et populus, 
eademne passurus sum, an non? Atquin si non eadem, vane mihi 
timenda proponit quae non sum passurus. Passurus autem a quo 
ero? Si a creatore, qualia infligere ipsius est? et quale erit ut 
peccatorem aemuli sui puniat magis quam e contrario foveat 
deus zelotes? Si ab illo deo, atquin punire non novit. Ita tota 
ista propositio apostoli nulla ratione consistit, si non ad disciplinam creatoris est. [14] Denique
et in clausula praefationi respondet. 
Haec autem quemadmodum evenerunt illis, scripta sunt ad nos 
commonendos, in quos fines aevorum decucurrerunt. O creatorem 
et praescium iam et admonitorem alienorum Christianorum! 
Praetereo si quando paria eorum quae retractata sunt, quaedam 
et breviter expungo. Magnum argumentum dei alterius permissio 
omnium obsoniorum adversus legem. Quasi non et ipsi confiteamur legis onera dimissa, sed ab eo qui imposuit, qui novationem 
repromisit. Ita et cibos qui abstulit, reddidit quod et a primordio 
praestitit. Ceterum si quis alius deus fuisset, destructor dei nostri, 
nihil magis suos prohibuisset quam de copiis adversarii vivere. 
 8.  [1] Caput
viri Christus est. Quis Christus? qui non est viri auctor? 
Caput enim ad auctoritatem posuit, auctoritas autem non alterius 
erit quam auctoris. Cuius denique viri caput est ? Certe de quo subicit, Vir enim non debet caput velare, cum sit dei imago. Igitur 
si creatoris est imago (ille enim Christum sermonem suum intuens hominem futurum, Faciamus, inquit, hominem ad imaginem et similitudinem nostram), quomodo possum alterum habere 
caput, non eum cuius imago sum? [2] Cum
enim imago sim creatoris, 
non est in me locus capitis alterius. Sed et quare mulier potestatem 
super caput habere debebit? Si quia ex viro et propter virum 
facta est, secundum institutionem creatoris, sic quoque eius disciplinam apostolus curavit de cuius institutione causas disciplinae 
interpretatur. Adicit etiam, Propter angelos. Quos? id est cuius? 
Si creatoris apostatas, merito, ut illa facies quae eos scandalizavit notam. quandam referat de habitu humilitatis et obscuratione 
decoris: si vero propter angelos dei alterius, quid veretur, si nec 
ipsi Marcionitae feminas appetunt? [3] Saepe
iam ostendimus haereses apud apostolum inter mala ut malum poni, et eos probabiles 
intellegendos qui haereses ut malum fugiant. Proinde panis et 
calicis sacramento iam in evangelio probavimus corporis et sanguinis dominici veritatem adversus phantasma Marcionis. Sed et 
omnem iudicii mentionem creatori competere, ut deo iudici, toto 
paene opere tractatum est. [4] Nunc
de spiritalibus dico, haec quoque in Christum a creatore promissa, sub illa praescriptione, 
iustissima opinor, qua non alterius credenda sit exhibitio quam 
cuius probata fuerit repromissio. Pronuntiavit Esaias, Prodibit 
virga de radice Iesse, et flos de radice ascendet, et requiescet super 
eum spiritus domini. Dehinc species eius enumerat: Spiritus 
sapientiae et intellegentiae, spiritus consilii et valentiae, et spiritus 
agnitionis et religionis, spiritus eum replebit timoris dei.
Christum 
enim in floris figura ostendit oriturum ex virga profecta de radice 
Iesse, id est virgine generis David, filii Iesse, in quo Christo consistere haberet tota substantia spiritus, non quasi postea obventura 
illi qui semper spiritus dei fuerit, ante carnem quoque, ne ex hoc 
argumenteris prophetiam ad eum Christum pertinere qui ut 
homo tantum ex solo censu David postea consecuturus sit dei sui 
spiritum, sed quoniam exinde quo floruisset in carne sumpta ex 
stirpe David, requiescere in illo omnis haberet operatio gratiae 
spiritalis, et concessare et finem facere, quantum ad Iudaeos; [5] sicut 
et res ipsa testatur, nihil exinde spirante penes illos
spiritu creatoris, ablato a Iudaea sapiente et prudente architecto et consiliario 
et propheta, ut hoc sit, Lex et prophetae usque ad Ioannem. 
Accipe nunc quomodo et a Christo in caelum recepto charismata 
obventura pronuntiarit. Ascendit in sublimitatem, id est in caelum: 
captivam duxit captivitatem, id est mortem vel humanam servitutem: dedit data filiis hominurn, id est donativa quae charismata 
dicimus. Eleganter Filiis hominum ait, non passim Hominibus, 
nos ostendens filios hominum, id est vere hominum, apostolorum. [6] In evangelio,
enim inquit, ego vos generavi, et, Filii mei 
quos parturio rursus. Iam nunc et illa promissio spiritus absolute 
facta per loelem: In novissimis diebus effundam de meo spiritu in 
omnem carnem, et prophetabunt filii filiaeque eorum, et super 
servos et ancillas meas de meo spiritu effundam. [7] Et
utique si in 
novissimos dies gratiam spiritus creator repromisit, Christus autem 
spiritalium dispensator in novissimis diebus apparuit, dicente 
apostolo, At ubi tempus expletum est misit deus filium suum, et 
rursus, Quia tempus iam in collecto est, apparet et de temporum 
ultimorum praedicatione hanc gratiam spiritus ad Christum praedicatoris pertinere. Compara denique species apostoli et Esaiae. 
 [8] Alii, inquit, datur
per spiritum sermo sapientiae: statim et Esaias 
spiritum sapientiae posuit. Alii sermo scientiae: hic erit sermo 
intellegentiae et consilii. Alii fides in eodem spiritu: hic
erit 
spiritus religionis et timoris dei. Alii donum curationum, alii 
virtutum: hic erit valentiae spiritus. Alii prophetia, alii distinctio 
spirituum, alii genera linguarum, alii interpretatio linguarum: 
hic erit agnitionis spiritus. [9] Vide
apostolum et in distributione 
facienda unius spiritus et in specialitate interpretanda prophetae 
conspirantem, Possum dicere, ipsum quod corporis nostri per 
multa et diversa membra unitatem charismatum variorum compagini adaequavit, eundem et corporis humani et spiritus sancti 
dominum ostendit, qui merita charismatum noluerit esse in 
corpore spiritus quae nec in corpore humano collocavit, qui de 
dilectione quoque omnibus charismatibus praeponenda apostolum 
instruxerit principali praecepto, quod probavit et Christus, [10] Diliges 
dominum de totis praecordiis et totis viribus et tota anima tua 
et proximum tuum tanquam te ipsum. Et si quod in lege scriptum 
esset commemorat, in aliis linguis et in aliis labiis locuturum 
creatorem, cum hac commemoratione charisma linguarum confirmat, nec hic potest videri alienum charisma creatoris praedicatione confirmasse. [11] Aeque
praescribens silentium mulieribus in 
ecclesia, ne quid discendi duntaxat gratia loquantur (ceterum 
prophetandi ius et illas habere iam ostendit, cum mulieri etiam 
prophetanti velamen imponit), ex lege accipit subiciendae feminae 
auctoritatem, quam, ut semel dixerim, nosse non debuit nisi in 
destructionem. [12] Sed
ut iam a spiritalibus recedamus, res ipsae 
probare debebunt quis nostrum temere deo suo vindicet, et an 
nostrae parti possit opponi, haec et si creator repromisit in
suum 
Christum nondum revelatum, ut Iudaeis tantum destinatum, 
suas habitura in suo tempore in suo Christo et in suo populo 
operationes. Exhibeat itaque Marcion dei sui dona, aliquos prophetas, qui tamen non de humano sensu sed de dei spiritu sint 
locuti, qui et futura praenuntiarint et cordis occulta traduxerint; 
edat aliquem psalmum, aliquam visionem, aliquam orationem, 
duntaxat spiritalem, in ecstasi, id est amentia, si qua
linguae 
interpretatio accessit; probet etiam mihi mulierem apud se 
prophetasse ex illis suis sanctioribus feminis magnidicam: si haec 
omnia facilius a me proferuntur, et utique conspirantia regulis 
et dispositionibus et disciplinis creatoris, sine dubio dei mei 
erit et Christus et spiritus et apostolus. Habet professionem 
meam qui voluerit eam exigere. 
 9.  [1] Interim
Marcionites nihil huiusmodi exhibebit, qui timct 
iam pronuntiare cuius magis Christus nondum sit revelatus.
Sicut 
meus expectandus est, qui a primordio praedicatus est, illius 
idcirco non est, quia non a primordio sit. Melius nos credimus in 
Christum futurum quam haereticus in nullum. [2] Mortuorum
resurrectionem quomodo quidam tunc negarint prius dispiciendum 
est. Utique eodem modo quo et nunc; siquidem semper resurrectio carnis negatur. Ceterum animam et sapientium plures divinam 
vindicantes salvam repromittunt, et vulgus ipsum ea praesumptione defunctos colit qua animas eorum manere confidit: ceterum 
corpora aut ignibus statim aut feris aut etiam diligentissime 
condita temporibus tamen aboleri manifestum est. Si ergo carnis 
resurrectionem negantes apostolus retundit, utique adversus
illos 
tuetur quod illi negabant, carnis scilicet resurrectionem. Habes 
compendio responsum. [3] Cetera
iam ex abundanti. Nam et ipsum 
quod mortuorum resurrectio dicitur, exigit defendi proprietates 
vocabulorum. Ita vocabulum mortuum non est nisi quod amisit 
animam, de cuius facultate vivebat. Corpus est quod amittit 
animam et amittendo fit mortuum; ita mortui vocabulum corpori 
competit. Porro si resurrectio mortui est, mortuum autem non 
aliud est quam corpus, corporis erit resurrectio. [4] Sic
et resurrectionis vocabulum non aliam rem vindicat quam quae cecidit. 
Surgere enim potest dici et quod omnino non cecidit, quod semper 
retro iacuit. Resurgere autem non est nisi eius quod cecidit; 
 iterum enim surgendo, quia cecidit, resurgere dicitur. RE enim 
syllaba iterationi semper adhibetur. Cadere ergo dicimus corpus 
in terram per mortem, sicut et res ipsa testatur, ex dei lege. Corpori enim dictum est, Terra es et in terram ibis. Ita quod de terra 
est ibit in terram. Hoc cadit quod in terram abit, hoc
resurgit 
quod cadit. [5] Quia per
hominem mors, et per hominem resurrectio. 
Hic mihi et Christi corpus ostenditur in nomine hominis, qui 
constat ex corpore, ut saepe iam docuimus. Quodsi sic in Christo 
vivificamur omnes sicut mortificamur in Adam, quando in Adam 
corpore mortificemur, sic necesse est in Christo corpore vivificemur. Ceterum similitudo non constat si non in eadem substantia 
mortificationis in Adam, vivificatio concurrat in Christo. Sed 
interposuit adhuc aliquid de Christo, et propter praesentem disceptationem non omittendum. [6] Tanto
magis enim probabitur 
carnis resurrectio, quanto Christum eius dei ostendero apud quem 
creditur carnis resurrectio. Cum dicit, Oportet enim regnare eum, 
donec ponat inimicos eius sub pedes eius, iam quidem et ex hoc 
ultorem deum edicit, atque exinde ipsum qui hoc Christo repromiserit: Sede ad dexteram meam donec ponam inimicos tuos 
scabellum pedum tuorum: virgam virtutis tuae emittet dominus 
ex Sion, et dominabitur in medio inimicorum tuorum tecum. 
 [7] Sed necesse est ad
meam sententiam pertinere defendam eas 
scripturas quas et Iudaei nobis avocare conantur. Dicunt denique 
hunc psalmum in Ezechiam cecinisse, quia is sederit ad dexteram 
templi, et hostes eius averterit deus et absumpserit; propterea 
igitur et cetera, Ante luciferum ex utero generavi te, in Ezechiam 
convenire et in Ezechiae nativitatem. Nos edimus evangelia (de 
quorum fide aliquid utique iam in tanto opere istos confirmasse 
debemus), nocturna nativitate declarantia dominum, ut hoc sit 
ante luciferum, et ex stella magis intellecta, et ex testimonio angeli qui nocte pastoribus annuntiavit natum esse cum maxime 
 Christum, et ex loco partus, in diversorium enim ad noctem convenitur. [8] Fortassean et
mystice factum sit ut nocte Christus nasceretur, 
lux veritatis futurus ignorantiae tenebris. Sed nec, Generavi te, 
edixisset deus, nisi filio vero. Nam etsi de toto populo ait,
Filios 
generavi, sed non adiecit Ex utero. Cur autem adiecit Ex utero 
tam vane, quasi aliqui hominum ex utero natus dubitaretur, nisi 
quia curiosius voluit intellegi in Christum: Ex utero generavi te, 
id est ex solo utero, sine viri semine, carni deputans &lt;quod&gt; ex 
utero, spiritui quod ex ipso. His accedit, Tu es sacerdos in
aevum. 
Nec sacerdos autem Ezechias, nec in aevum, etsi fuisset. Secundum ordinem, inquit, Melchisedec. [9] Quid
Ezechias ad Melchisedec 
altissimi sacerdotem, et quidem non circumcisum, qui Abraham circumcisum iam accepta decimarum oblatione benedixit? 
At in Christum conveniet ordo Melchisedec, quoniam quidem 
Christus proprius et legitimus dei antistes, praeputiati sacerdotii 
pontifex, tum in nationibus constitutus, a quibus magis suscipi 
habebat, cognituram se quandoque circumcisionem et Abrahae gentem, cum ultimo venerit, acceptatione et benedictione 
dignabitur. Est et alius psalmus ita incipiens: Deus, iudicium 
tuum regi da, id est Christo regnaturo, et iustitiam tuam filio 
regis, id est populo Christi. [10] Filii
enim eius sunt qui in ipso renascuntur. Sed et hic psalmus Salomoni canere dicetur. Quae tamen 
soli competunt Christo docere non poterunt etiam cetera non ad 
Salomonem, sed ad Christum pertinere? Descendit, inquit, tanquam imber super vellus, et velut stillae destillantes in terram; 
placidum descensum eius et insensibilem describens de caelo in 
carnem. Salomon autem etsi descendit alicunde, non tamen sicut 
imber, quia non de caelo. Sed simpliciora quaeque proponam. 
 [11] Dominabitur,
inquit, a mari ad mare, et a flumine usque ad 
 terminos terrae. Hoc soli datum est Christo; ceterum Salomon 
uni et modicae Iudaeae imperavit. Adorabunt illum omnes reges. 
Quem omnes, nisi Christum? Et servient ei omnes nationes. Cui 
omnes, nisi Christo? Sit nomen eius in aevum. Cuius nomen in 
aeternum, nisi Christi? Ante solem manebit nomen eius. Ante 
solem enim sermo dei, id est Christus. [12] Et
benedicentur in illo 
universae gentes. In Salomone nulla natio benedicitur, in Christo 
vero omnis. Quid nunc, si et deum eum iste psalmus demonstrat? 
Et beatum eum dicent: quoniam, Benedictus dominus deus 
Israelis, qui facit mirabilia solus: benedictum nomen gloriae eius, 
et replebitur universa terra gloria eius. [13] Contra
Salomon, audeo 
dicere, etiam quam habuit in deo gloriam amisit per mulierem 
in idololatriam usque pertractus. Itaque cum in medio psalmo 
illud quoque positum sit: Inimici eius pulverem lingent, subiecti 
utique pedibus ipsius, ad illud pertinebit propter quod hunc 
psalmum et intuli et ad meam sententiam defendi, ut confirmaverim et regni gloriam et inimicorum subiectionem secundum 
dispositionem creatoris, consecuturus non alium credendum 
quam creatoris. 
 10.  [1] Revertamur
nunc ad resurrectionem, cui et alias quidem proprio volumine satisfecimus, omnibus haereticis resistentes; sed nec 
hic desumus, propter eos qui illud opusculum ignorant. Quid, ait, 
facient qui pro mortuis baptizantur, si mortui non resurgunt? Viderit institutio ista. Kalendae, si forte,Februariae respondebunt illi, 
pro mortuis petere. Noli ergo apostolum novum statim auctorem 
aut confirmatorem eius denotare, ut tanto magis sisteret carnis 
resurrectionem, quanto illi qui vane pro mortuis baptizarentur, 
 fide resurrectionis hoc facerent. [2] Habemus
illum alicubi unius 
baptismi definitorem. Igitur et pro mortuis tingui pro corporibus 
est tingui; mortuum enim corpus ostendimus. Quid facient qui 
pro corporibus baptizantur, si corpora non resurgunt? Atque adeo 
recte hunc gradum figimus, ut et apostolus secundam disceptationem aeque de corpore induxerit. Sed dicent quidam, Quomodo 
mortui resurgent? quo autem corpore venient? [3] Defensa
etenim 
resurrectione, quae negabatur, consequens erat de qualitate corporis retractare, quae non videbatur. Sed de ista cum aliis congredi convenit. Marcion enim in totum carnis resurrectionem non 
admittens et soli animae salutem repromittens, non qualitatis sed 
substantiae facit quaestionem. Porro et ex his manifestissime obducitur quae apostolus ad qualitatem corporis tractat propter 
illos qui dicunt, Quomodo resurgent mortui? quo autem corpore 
venient? Iam enim praedicavit resurrecturum esse corpus, si de 
corporis qualitate tractavit. [4] Denique
si proponit exempla grani 
tritici, vel alicuius eiusmodi, quibus det corpus deus prout volet, 
si unicuique seminum proprium ait esse corpus, ut aliam quidem 
carnem hominum, aliam vero pecudum et volucrum, et corpora 
caelestia atque terrena, et aliam gloriam solis, et lunae aliam, et 
stellarum aliam,nonne carnalern et corporalem portendit 
resurrectionem, quam per carnalia et corporalia exempla commendat? nonne etiam ab eo deo eam spondet a quo sunt et 
exempla? Sic et resurrectio, inquit. [5] Quomodo?
Sicut et granum, 
corpus seritur corpus resurgit. Seminationem denique vocavit 
dissolutionem corporis in terram, quia seritur in corruptela, &lt;in 
dedecoratione, in infirmitate, resurgit autem in incorruptelam,&gt; 
 in honestatem, in virtutem. Cuius ille ordo in dissolutione, eius 
et hic in resurrectione corporis, scilicet sicut et granum. Ceterum 
si auferas corpus resurrectioni quod dedisti dissolutioni, ubi consistet diversitas exitus? Proinde et si seritur animale, resurgit 
spiritale, etsi habet aliquod proprium corpus anima vel spiritus, 
 ut possit videri corpus animale animam significare et corpus 
spiritale spiritum, non ideo animam dicit in resurrectione spiritum 
futuram, sed corpus, quod cum anima nascendo et per animam 
vivendo animale dici capit, futurum spiritale dum per spiritum 
surgit in aeternitatem. [6] Denique
si non anima, sed caro seminatur 
in corruptela, dum dissolvitur in terram, iam non anima erit 
corpus animale, sed caro quae fuit corpus animale, siquidem de 
animali efficitur spiritale, sicut et infra dicit, Non primum quod 
spiritale. Ad hoc enim et de ipso Christo praestruit: [7] Factus
primus 
homo Adam in animam vivam, novissimus Adam in spiritum 
vivificantem; licet stultissimus haereticus noluerit ita esse, dominum enim posuit novissimum pro novissimo Adam, veritus scilicet 
ne, si et dominum novissimum haberet Adam, et eiusdem Christum defenderemus in Adam novissimo cuius et primum. [8] Sed 
falsum relucet. Cur enim primus Adam, nisi quia et novissimus 
Adam? Non habent ordinem inter se nisi paria quaeque et eiusdem vel nominis vel substantiae vel auctoris. Nam etsi potest in 
diversis quoque esse aliud primum, aliud novissimum, sed unius 
auctoris. Ceterum si et auctor alius, et ipse quidem potest novissimus dici. Quod tamen intulerit, primum est; novissimum autem, 
si primo par sit. Par autem primo non est, quia non eiusdem 
auctoris est. Eodem modo et in nomine hominis revincetur. [9] Primus, inquit, homo de humo terrenus, secundus dominus de caelo. 
Quare secundus, si non homo, quod et primus? Aut numquid et 
primus dominus, si et secundus? Sed sufficit si in evangelio filium 
hominis adhibet Christum, et hominem et in homine Adam eum 
negare non poterit. [10] Sequentia
quoque eum comprimunt. Cum 
enim dicit apostolus, Qualis qui de terra, homo scilicet, tales et 
terreni, homines utique, ergo et qualis qui de caelo homo, tales 
et qui de caelo homines. Non enim poterat hominibus terrenis 
non homines caelestes opposuisse, ut statum ac spem studiosius 
 distingueret in appellationis societate. Statu enim ac spe dicit 
terrenos atque caelestes, homines tamen ex pari, qui secundum 
exitum aut in Adam aut in Christo deputantur. Et ideo iam ad 
exhortationem spei caelestis, Sicut portavimus, inquit, imaginem 
terreni, portemus et imaginem caelestis, non ad substantiam ullam 
referens resurrectionis, sed ad praesentis temporis disciplinam. 
 [11] Portemus enim,
inquit, non portabimus, praeceptive, non promissive, volens nos sicut ipse incessit ita incedere, et a terreni, id est 
veteris, hominis imagine abscedere, quae est carnalis operatio. 
Denique quid subiungit? Hoc enim dico, fratres, quia caro et 
sanguis regnum dei non possidebunt, opera scilicet carnis et 
sanguinis, quibus et ad Galatas scribens abstulit dei regnum, 
solitus et alias substantiam pro operibus substantiae ponere, ut 
cum dicit eos qui in carne sunt deo placere non posse. Quando 
enim placere poterimus deo, nisi dum in carne hac sumus? [12] Aliud 
tempus operationis nullum opinor est. Sed si in carne quamquam 
constituti carnis opera fugiamus, tum non erimus in carne, dum 
non in substantia carnis non sumus, sed in culpa. Quodsi in 
nomine carnis, opera non substantiam carnis iubemur exponere, 
operibus ergo carnis, non substantiae carnis, in nomine carnis 
denegatur dei regnum. [13] Non
enim id damnatur in quo male fit, 
sed id quod fit. Venenum dare scelus est, calix tamen in quo datur 
reus non est. Ita et corpus carnalium operum vas est, anima est 
autem quae in illo venenum alicuius mali facti temperat. Quale 
est autem ut, si anima auctrix operum carnis merebitur dei 
regnum per expiationem eorum quae in corpore admisit, corpus 
ministrum solummodo in damnatione permaneat? Venefico 
absoluto calix erit puniendus? Et tamen non utique carni defendimus dei regnum, sed resurrectionem substantiae suae, quasi 
ianuam regni, per quam aditur. [14] Ceterum
aliud resurrectio, aliud 
regnum. Primo enim resurrectio, dehinc regnum. Resurgere 
 itaque dicimus carnem, sed mutatam consequi rcgnum. Resurgent enim mortui incorrupti, illi scilicet qui fuerant corrupti 
dilapsis corporibus in interitum. Et nos mutabimur, in atomo, in 
oculi momentaneo motu. Oportet enim corruptivum hoc, tenens 
utique carnem suam dicebat apostolus, induere incorruptelam, et 
mortale hoc immortalitatem, ut scilicet habilis substantia efficiatur regno dei. Erimus enim sicut angeli. Haec erit demutatio 
carnis, sed resuscitatae. Aut si nulla erit, quomodo induet incorruptelam et immortalitatem? [15] Aliud
igitur facta per demutationem tunc consequetur dei regnum, iam non caro nec sanguis, 
sed quod illi corpus deus dederit. Et ideo recte apostolus: Caro 
et sanguis regnum dei non consequentur, demutationi illud 
adscribens, quae accedit resurrectioni. [16] Si
autem tunc fiet verbum 
quod scriptum est apud creatorem, Ubi est, mors, victoria tua 
vel contentio tua? Ubi est, mors, aculeus tuus? (verbum autem 
hoc creatoris est per prophetam), eius erit et res, id est regnum, 
cuius et verbum fiet in regno. Nec alii deo gratias dicit quod 
nobis victoriam utique de morte referre praestiterit, quam illi a 
quo verbum insultatorium de morte et triumphatorium accepit. 
 
 11. DE EPISTULA SECUNDA AD CORINTHIOS.  [1] Si
deus commune vocabulum factum est vitio erroris humani, quatenus 
plures dei dicuntur atque creduntur in saeculo, benedictus tamen 
deus domini nostri Iesu Christi non alius quam creator intellegetur qui et universa benedixit, habes Genesim; et ab universis 
benedicitur, habes Danielem. Proinde si pater potest dici sterilis 
deus, nullius magis nomine quam creatoris;
misericordiarum 
tamen pater idem erit qui misericors et miserator et misericordiae 
plurimus est dictus. [2] Habes
apud Ionam cum ipso misericordiae 
exemplo quam Ninivitis exorantibus praestitit: facilis et Ezechiae 
fletibus flecti, et Achab marito lezabelis deprecanti sanguinem 
 ignoscere Nabuthae, et David agnoscenti delictum Statim indulgere, malens scilicet paenitentiam peccatoris quam mortem, 
utique ex misericordiae affectu. Si quid tale Marcionis deus edidit 
vel edixit, agnoscam patrem misericordiarum. [3] Si
vero ex eo 
tempore hunc titulum ei adscribit quo revelatus, quasi exinde 
sit pater misericordiarum quo liberare instituit genus humanum, 
atquin et nos ex eo tempore negamus illum ex quo dicitur revelatus. Non potest igitur aliquid ei adscribere quem tunc ostendit 
cum aliquid ei adscribit. Si enim prius constaret eum esse, tunc 
et adscribi ei potest. Accidens enim est quod adscribitur, accidentia autem antecedit ipsius rei ostensio cui accidunt, maxime cum 
iam alterius est quod adscribitur ei qui prius non sit ostensus. 
Tanto magis negabitur esse, quanto per quod affirmatur esse eius 
est qui iam ostensus est. [4] Sic
et testamentum novum non alterius 
erit quam qui illud repromisit; etsi non littera, at eius spiritus; 
hoc erit novitas. Denique qui litteram tabulis lapideis inciderat, 
idem et de spiritu edixerat, Effundam de meo spiritu in omnem 
carnem. Et si littera occidit, spiritus vero vivificat, eius utrumque 
est qui ait, Ego occidam et ego vivificabo, percutiam et sanabo. 
Olim duplicem vim creatoris vindicavimus, et iudicis et boni, 
littera occidentis per legem et spiritu vivificantis per evangelium. 
Non possunt duos deos facere quae, etsi diversa, apud unum 
recenseri praevenerunt. [5] Commemorat
et de velamine Moysi, quo 
faciem tegebat incontemplabilem filiis Israel. Si ideo ut claritatem 
maiorem defenderet novi testamenti quod manet in gloria, quam 
veteris quod evacuari habebat, hoc et meae convenit fidei praeponenti evangelium legi, et vide ne magis meae. Illic enim erit 
superponi quid, ubi fuerit et illud cui superponitur. At cum dicit, 
 Sed obtunsi sunt sensus mundi, non utique creatoris, sed populi 
qui in mundo est. De Israele enim dicit, Ad hodiernum usque 
velamen idipsum in corde eorum. Figuram ostendit fuisse velamen faciei in Moyse velaminis cordis in populo, quia nec nunc 
apud illos perspiciatur Moyses corde, sicut nec facie tunc. [6] Quid 
est ergo adhuc velatum in Moyse quod pertineat ad Paulum, si 
Christus creatoris a Moyse praedicatus nondum venit? quomodo 
iam operta et velata adhuc denotantur corda Iudaeorum, nondum exhibitis praedicationibus Moysi, id est de Christo, in quo 
eum intellegere deberent? Quid ad apostolum Christi alterius, 
si dei sui sacramenta Iudaei non intellegebant, nisi quia velamen 
cordis illorum ad caecitatem, qua non perspexerant Christum 
Moysi, pertinebat? [7] Denique
quod sequitur, Cum vero converterit 
ad deum, auferetur velamen, hoc Iudaeo proprie dicit apud quem 
et est velamen Moysi, qui cum transierit in fidem Christi, intellegit Moysen de Christo praedicasse. Ceterum quomodo auferetur 
velamentum creatoris in Christo dei alterius, cuius sacramenta 
velasse non potuit creator, ignoti videlicet ignota? [8] Dicit
ergo nos 
iam aperta facie, utique cordis, quod velatum est in Iudaeis, 
contemplantes Christum eadem imagine transfigurari a gloria, 
qua scilicet et Moyses transfigurabatur a gloria domini, in gloriam. 
Ita corporalem Moysi illuminationem de congressu domini et 
corporale velamen de infirmitate populi proponens, et spiritalem revelationem et spiritalem claritatem in Christo superducens, 
tanquam a domino, inquit, spirituum, totum ordinem Moysi figuram ignorati apud Iudaeos, agniti vero apud nos Christi fuisse 
testatur. [9] Scimus
quosdam sensus ambiguitatem pati posse de 
sono pronuntiationis aut de modo distinctionis, cum duplicitas 
earum intercedit. Hanc Marcion captavit sic legendo: In quibus 
deus aevi huius, ut creatorem ostendens deum huius aevi alium 
 suggerat deum alterius aevi. Nos contra sic distinguendum dicimus: In quibus deus, dehinc: aevi huius excaecavit mentes 
infidelium; In quibus, Iudaeis infidelibus, in quibus opertum est 
aliquibus evangelium adhuc sub velamine Moysi. Illis enim deus, 
labiis diligentibus eum, corde autem longe absistentibus ab eo 
minatus fuerat: Aure audietis et non audietis, oculis videbitis et 
non videbitis, et: Nisi credideritis nec intellegetis, et: Auferam 
sapientiam sapientium et prudentiam prudentium irritam faciam. 
 [10] Haec autem non utique de evangelio dei ignoti abscondendo 
minabatur. Ita etsi huius aevi deus, sed infidelium huius aevi 
excaecat cor, quod Christum eius non ultro recognoverint de 
scripturis intellegendum. Et positum in ambiguitate distinctionis 
hactenus tractasse, ne adversario prodesset, contentus
victoriae, 
nae ultro possum et in totum contentionem hanc praeterisse. 
 [11] Simpliciori responso prae manu erit esse huius aevi dominum 
diabolum interpretari, qui dixerit, propheta referente, Ero 
similis altissimi, ponam in nubibus thronum meum; sicut et tota 
huius aevi superstitio illi mancipata est qui excaecet infidelium 
corda et inprimis apostatae Marcionis. Denique non vidit occurrentem sibi clausulam sensus: Quoniam deus, qui dixit ex tenebris lucem lucescere, reluxit in cordibus nostris ad illuminationem 
agnitionis suae in persona Christi. [12] Quis dixit, Fiat lux? Et de 
illuminatione mundi quis Christo ait, Posui te in lumen
nationum, 
sedentium scilicet in tenebris et in umbra mortis? Cui respondet 
spiritus in psalmo ex providentia futuri: Significatum est, inquit, 
super nos lumen personae tuae, domine. Persona autem dei Christus dominus. Unde et apostolus supra, Qui est imago, inquit, dei. 
Igitur si Christus persona creatoris dicentis, Fiat lux, et Christus 
et apostoli et evangelium et velamen et Moyses et tota series, 
secundum testimonium clausulae creatoris est, dei huius aevi, 
certe non eius qui nunquam dixit, Fiat lux. Praetereo hic et de 
alia epistula, quam nos ad Ephesios praescriptam habemus, 
haeretici vero ad Laodicenos. [13] Ait enim meminisse nationes quod 
illo in tempore cum essent sine Christo, alieni ab Israele, sine 
conversatione et testamentis et spe promissionis, etiarn sine deo 
 essent, in mundo utique, etsi de creatore. Ergo si nationes sine 
deo dixit esse, deus autem illis diabolus est, non creator, apparet 
dominum aevi huius eum intellegendum quem nationes pro deo 
receperunt, non creatorem, quem ignorant. [14] Quale est autem ut 
non eiusdem habeatur thesaurus in fictilibus vasis nostris cuius 
et vasa sunt? Nam si gloria dei est in fictilibus vasis tantum thesauri haberi, vasa autem fictilia creatoris sunt, ergo et gloria 
creatoris est, cuius vasa eminentiam virtutis dei sapiunt, et virtus 
ipsa; quia propterea in vasa fictilia cornmissa sunt, ut eminentia 
eius probaretur. [15] Ceterum iam non erit alterius dei gloria ideoque 
nec virtus, sed magis dedecus et infirmitas, cuius eminentiam 
fictilia et quidem aliena ceperunt. Quodsi haec sunt fictilia vasa, 
in quibus tanta nos pati dicit, in quibus etiam mortificationem 
circumferimus dei, satis ingratus deus et iniustus, si non et
hanc 
substantiam resuscitaturus est, in qua pro fide eius tanta tolerantur, in qua et mors Christi circumfertur, in qua et eminentia 
virtutis consecratur. Sed enim proponit, Ut et vita Christi manifestetur in corpore nostro, scilicet sicut et mors eius circumfertur 
in corpore. De qua ergo Christi vita dicit? qua nunc vivimus in 
illo? [16] Et quomodo in sequentibus non ad visibilia nec ad temporalia, sed ad invisibilia et ad aeterna, id est non ad praesentia, 
sed ad futura exhortatur? Quodsi de futura vita dicit Christi, in 
corpore eam dicens apparituram, manifeste carnis resurrectionem 
praedicavit, exteriorem quidem hominem nostrum corrumpi 
dicens, et non quasi aeterno interitu post mortem, verum laboribus et incommodis, de quibus praemisit adiciens, Et non deficiemus. Nam et interiorem hominem nostrum renovari de die in 
diem dicens hic utrumque demonstrat, et corporis corruptionem 
ex vexatione temptationum et animi renovationem ex contemplatione promissionum. 
 12.  [1] Terreni domicilii nostri non sic ait habere nos
domum aeternam, non manu factam, in caelo, quia quae manu facta sit creatoris intereat in totum dissoluta post mortem. Haec enim ad 
mortis metum et ad ipsius dissolutionis contristationem consolandam retractans etiam per sequentia manifestius, cum subicit ingemere nos de isto tabernaculo corporis terreni, quod de caelo est 
superindui cupientes; siquidem et despoliati non inveniemur nudi, 
id est recipiemus quod despoliati sumus, id est corpus. Et rursus: 
Etenim qui sumus in isto tabernaculo corporis, ingemimus quod 
gravemur, nolentes exui sed superindui. [2] Hic enim expressit quod 
in prima epistula strinxit: Et mortui resurgent incorrupti, qui 
iam obierunt, et nos mutabimur, qui in carne fuerimus deprehensi a deo. Et illi enim resurgent incorrupti, recepto
scilicet 
corpore, et quidem integro, ut ex hoc sint incorrupti; et hi propter temporis ultimum iam momentum et propter merita vexationum antichristi compendium mortis, sed mutati, consequentur 
superinduti magis quod de caelo est quam exuti corpus. [3] Ita si 
hi super corpus induent caeleste illud, utique et mortui recipient 
corpus, super quod et ipsi induant incorruptelam de caelo; quia 
et de illis ait, Necesse est corruptivum istud induere incorruptelam 
et mortale istud immortalitatem. Illi induunt cum receperint corpus, isti superinduunt quia non amiserint corpus, et ideo non 
temere dixit nolentes exui corpore sed superindui, id est nolentes 
mortem experiri sed vita praeveniri, uti devoretur mortale hoc a 
 vita, dum eripitur morti per superindumentum demutationis. [4] Ideo 
quia ostendit hoc melius esse, ne contristemur mortis si forte 
praeventu, et arrabonem nos spiritus dicit a deo habere, quasi 
pignoratos in eandem spem superindumenti, et abesse a domino, 
quamdiu in carne sumus, ac propterea debere boni ducere abesse 
potius a corpore et esse cum domino, ut et mortem libenter excipiamus. Atque adeo omnes ait nos oportere manifestari ante tribunal Christi, ut recipiat unusquisque quae per corpus admisit 
sive bonum sive malum. [5] Si enim tunc retributio meritorum, 
quomodo iam aliqui cum deo poterunt deputari? Et tribunal 
autem nominando et dispunctionem boni ac mali operis utriusque 
sententiae iudicem ostendit, et corporum omnium repraesentationem confirmavit. Non enim poterit quod corpore admissum 
est non corpore iudicari. Iniquus enim deus, si non per id punitur 
quis aut iuvatur per quod operatus est. [6] Si qua ergo conditio nova 
in Christo, vetera transierunt, ecce nova facta sunt omnia, impleta est Esaiae prophetia. Si etiam iubet ut mundemus nos ab 
inquinamento carnis et sanguinis, non substantiam &lt;negat, sed 
opera substantiae&gt; capere regnum dei. Si et virginem
sanctam 
destinat ecclesiam adsignare Christo, utique ut sponsam sponso, 
non potest imago coniungi inimico veritatis rei ipsius. Si et 
pseudapostolos dicit operarios dolosos transfiguratores sui, per 
hypocrisin scilicet, conversationis non praedicationis adulteratae 
reos taxat. [7] Adeo de disciplina, non de divinitate dissidebatur. 
Si transfiguratur satanas in angelum lucis, non potest hoc dirigi 
in creatorem. Deus enim non angelus creator; in deum lucis, non 
in angelum, transfigurare se dictus esset, si non eum satanan 
significaret quem et nos et Marcion angelum novimus. [8] De paradiso 
suus stilus est ad omnem quam patitur quaestionem. Hic illud 
forte mirabor, si proprium potuit habere paradisum deus nullius 
terrenae dispositionis, nisi si etiam paradiso creatoris precario 
usus est, sicut et mundo. Et tamen hominem tollere ad caelum 
creatoris exemplum est in Helia. Magis vero mirabor dominum 
optimum, percutiendi et saeviendi alienum, nec proprium saltem 
sed creatoris angelum satanae colaphizando apostolo suo applicuisse, et ter ab eo obsecratum non concessisse. Emendat igitur 
et deus Marcionis secundum creatorem elatos aemulantem, ut 
deponentem scilicet de solio dynastas. Aut numquid ipse est qui 
et in corpus Iob dedit satanae potestatem, ut virtus in infirmitate 
9 comprobaretur? Quid et formam legis adhuc tenet Galatarum 
castigator, in tribus testibus praefiniens staturum omne verbum? 
Quid et non parsurum se peccatoribus comminatur, lenissimi dei 
praedicator? Immo et ipsam durius agendi in praesentia potestatem a domino datam sibi affirmat. Nega nunc, haeretice, timeri 
deum tuum, cuius apostolus timebatur!
 
 13. DE EPISTULA AD ROMANOS.  [1] Quanto opusculum profligatur, breviter iam retractanda sunt quae rursus occurrunt, quaedam vero tramittenda, quae saepius occurrerunt. Piget de lege 
adhuc congredi, qui totiens probaverim concessionem eius nullum argumentum praestare diversi dei in Christo, praedicatam 
scilicet et repromissam in Christum apud creatorem, quatenus 
et ipsa epistula legem plurimum videtur excludere. [2] Sed et iudicem 
deum ab apostolo circumferri saepe iam ostendimus et in iudice 
ultorem et creatorem in ultore. Itaque et hic, cum dicit, Non 
enim me pudet evangelii, virtus enim dei est in salutem omni 
credenti, Iudaeo et Graeco, quia iustitia dei in eo revelatur ex 
fide in fidem, sine dubio et evangelium et salutem iusto deo deputat, non bono, ut ita dixerim secundum haeretici distinctionem, 
transferenti ex fide legis in fidem evangelii, suae utique legis et 
sui evangelii. Quoniam et iram dicit revelari de caelo super 
impietatem et iniustitiam hominum qui veritatem in iniustitia 
detineant. [3] Cuius dei ira? Utique creatoris. Ergo et veritas eius 
erit cuius et ira quae revelari habet in ultionem veritatis. Etiam 
adiciens, Scimus autem iudicium dei secundum veritatem esse, 
et iram ipsam probavit, ex qua venit iudicium pro veritate, et 
veritatem rursus eiusdem dei confirmavit cuius iram probavit 
probando iudicium. Aliud est si veritatem dei alterius in iniustitia 
detentam creator iratus ulciscitur. [4] Quantas autem foveas in ista 
vel maxime epistula Marcion fecerit, auferendo quae voluit, de 
nostri instrumenti integritate parebit. Mihi sufficit, quae proinde 
eradenda non vidit, quasi neglegentias et caecitates eius accipere. 
Si enim iudicabit deus occulta hominum, tam eorum qui in lege 
deliquerunt quam eorum qui sine lege, quia et hi legem ignorant 
et natura faciunt quae sunt legis, utique is deus iudicabit cuius 
sunt et lex et ipsa natura, quae legis est instar ignorantibus legem. 
Iudicabit autem quomodo? [5] Secundum evangelium, inquit, per 
Christum. Ergo et evangelium et Christus illius sunt cuius et lex 
et natura, quae per evangelium et Christum vindicabuntur a 
deo illo iudicio dei quod et supra, secundum veritatem. Ergo 
qua defendenda reveletur de caelo ira, non nisi a deo irae,
ita 
et hic sensus pristino cohaerens, in quo iudicium creatoris edicitur, 
non potest in alium deum referri, qui nec iudicat nec irascitur, 
sed in illum cuius dum haec sunt, iudicium dico et iram, etiam 
illa ipsius sint necesse est per quae haec habent transigi,
evangelium et Christus. [6] Et ideo vehitur in transgressores legis, docentes 
non furari et furantes, ut homo dei legis, non ut creatorem ipsum 
his modis tangens, qui et furari vetans fraudem mandaverit in 
Aegyptios auri et argenti, quemadmodum et cetera in illum retorquent. Scilicet apostolus verebatur convicium deo palam facere, 
a quo non verebatur divertisse? [7] Adeo autem Iudaeos incesserat, 
ut ingesserit propheticam increpationem: Propter vos nomen dei 
blasphematur. Quam ergo perversum, ut ipse blasphemaret eum 
cuius blasphemandi causa malos exprobrat! Praefert et circumcisionem cordis praeputiationi; apud deum legis est facta 
circumcisio cordis, non carnis, spiritu, non littera. Quodsi haec 
est circumcisio Hieremiae: Et circumcidemini praeputia cordis, 
sicut et Moyses: Circumcidemini duricordiam vestram, eius erit 
spiritus circumcidens cor cuius et littera metens carnem, eius
et 
Iudaeus qui in occulto cuius et Iudaeus in aperto, quia nec 
Iudaeum nominare vellet apostolus non Iudaeorum dei servum. 
 [8] Tunc lex, nunc iustitia dei per fidem Christi. Quae est ista distinctio? Servivit deus tuus dispositioni creatoris, dans ei tempus et 
legi eius: an eius tunc cuius et nunc? Eius lex cuius et fides Christi; 
distinctio dispositionum est, non deorum. [9] Monet iustificatos ex 
fide Christi, non ex lege, pacem ad deum habere. Ad quem? 
Cuius nusquam fuimus hostes, an cuius legi et naturae rebellavimus? Nam si in eum competit pax cum quo fuit bellum, ei et 
iustificabimur, et eius erit Christus ex cuius fide iustificabimur, 
ad cuius pacem competit redigi hostes eius aliquando. [10] Lex autem, 
inquit, subintroivit, ut abundaret delictum. Quare? ut superabundaret, inquit, gratia.Cuius dei gratia, si non cuius et lex? 
Nisi si creator ideo legem intercalavit, ut negotium procuraret gratiae dei alterius et quidem aemuli, ne dixerim ignoti, ut, quemadmodum apud ipsum regnaverat peccatum in mortem, ita et gratia 
regnaret in iustitia in vitam per Iesum Christum, adversarium 
 ipsius. [11] Propter hoc omnia concluserat lex creatoris sub 
delictum, et totum mundum deduxerat in reatum, et omne os 
obstruxerat, ne qui gloriaretur per illam, ut gratia servaretur in 
gloriam Christi, non creatoris, sed Marcionis?  [12] Possum et
hic de 
substantia Christi praestruere ex prospectu quaestionis subsecuturae. Mortuos enim nos inquit legi &lt;per corpus Christi&gt;.
Ergo 
corpus Christi, et potest corpus contendi, non statim caro. Sed 
et quaecunque substantia sit, cum eius nominat corpus quem 
subicit ex mortuis resurrexisse, non potest aliud corpus intellegi 
quam carnis, in quam lex mortis est dicta. [13] Ecce autem et testimonium perhibet legi, et causa delicti eam excusat. Quid ergo 
dicemus? quia lex peccatum? absit. Erubesce, Marcion. Absit. 
Abominatur apostolus criminationem legis. Sed ego delictum 
non scio nisi per legem. [14] O summum ex hoc praeconium legis, per 
quam &lt;non&gt; licuit delictum latere! Non ergo lex seduxit,
sed 
peccatum per praecepti occasionem. Quid deo imputas legis quod 
legi eius apostolus imputare non audet? Atquin et accumulat: 
Lex sancta, et praeceptum eius iustum et bonum. [15] Si taliter veneratur legem creatoris, quomodo ipsum destruat nescio. Quis discernit duos deos, iustum alium, bonum alium, cum is utrumque 
debeat credi cuius praeceptum et bonum et iustum est? Si autem 
et spiritalem confirmat legem, utique et propheticam, utique et 
figuratam. Debeo enim et hinc constituere Christum in lege 
figurate praedicatum, quo nec a Iudaeis omnibus potuerit agnosci.
 
 14.  [1] Hunc si pater rnisit in similitudinem carnis peccati, non
ideo 
phantasma dicetur caro quae in illo videbatur. Peccatum enim 
carni supra adscripsit, et illam fecit legem peccati habitantem in 
membris suis et adversantem legi sensus. Ob hoc igitur missum 
filium in similitudinem carnis peccati, ut peccati carnem simili 
 substantia redimeret, id est carnea, quae peccatrici carni similis 
esset, cum peccatrix ipsa non esset. Nam et haec erit dei virtus in 
substantia pari perficere salutem. [2] Non enim magnum, si spiritus 
dei carnem remediaret, sed si caro consimilis peccatrici, dum caro 
est, sed non peccati. Ita similitudo ad titulum peccati pertinebit, 
non ad substantiae mendacium. Nam nec addidisset Peccati, si 
substantiae similitudinem vellet intellegi, ut negaret veritatem; 
tantum enim Carnis posuisset, non et Peccati. Cum vero tunc sic 
struxit, Carnis peccati, et substantiam confirmavit, id est carnem, 
et similitudinem ad vitium substantiae retulit, id est ad peccatum. 
 [3] Puta nunc similitudinem substantiae dictam, non ideo negabitur 
substantiae veritas. Cur ergo similis vera? Quia vera quidem 
sed non ex semine: de statu similis et vera: de censu non vero 
dissimilis. Ceterum similitudo in contrariis nulla est.
Spiritus 
non diceretur carnis similitudo, quia nec caro similitudinem spiritus caperet; sed phantasma diceretur, si id quod non erat videbatur. Similitudo autem dicitur, cum est quod videtur. Est enim, 
dum alterius par est. Phantasma autem, qua hoc tantum est, non 
est similitudo. [4] Et hic autem ipse edisserens quomodo nolit esse 
nos in carne, cum simus in carne, ut scilicet non simus in operibus 
carnis, ostendit hac ratione scripsisse, Caro et sanguis regnum dei 
consequi non possunt, non substantiam damnans sed opera eius; 
quae quia possunt non admitti a nobis in carne adhuc positis, 
non ad reatum substantiae sed ad conversationis pertinebunt. 
Item si corpus quidem mortuum propter delictum, adeo non 
animae, sed corporis mors est; spiritus autem vita propter iustitiam cui mors obvenit propter delictum, id est corpori. [5] Non enim 
alicui restituitur nisi qui illud amisit; et ita erit resurrectio mortuorum dum est corporum. Nam subiungit: Qui suscitavit Christum 
a mortuis, vivificabit et mortalia corpora vestra. Adeo et carnis 
resurrectionem confirmavit, absque qua nec corpus aliud dici 
capit nec mortale aliud intellegi, et Christi substantiam corporalem probavit; siquidem proinde vivificabuntur et mortalia corpora nostra, quemadmodum et ille resuscitatus est, non alias 
proinde nisi quia in corpore. [6] Salio et hic amplissimum abruptum 
intercisae scripturae, sed apprehendo testimonium perhibentem 
apostolum Israeli, quod zelum dei habeant, sui utique, non tamen 
per scientiam. Deum enim, inquit, ignorantes, et suam iustitiam 
sistere quaerentes, non subiecerunt se iustitiae dei; finis etenim 
legis Christus in iustitia omni credenti. [7] Hic erit
argumentatio 
haeretici, quasi deum superiorem ignoravcrint Iudaei, qui adversus eum iustitiam suam, id est legis suae, constituerint, non recipientes Christum, finem legis. Cur ergo zelo eorum erga deum 
proprium testimonium perhibet, si non et inscitiam erga eundern 
deum eis exprobrat? quod zelo quidem dei agerentur, sed non per 
scientiam, ignorantes scilicet eum, dum dispositiones eius in 
Christo ignorant consummationem legi staturo, atque ita suam 
iustitiam tuentur adversus illum. [8] Atque adeo ipse creator et 
ignorantiam erga se eorum contestatur: Israel me non agnovit et 
populus me non intellexit; et quod iustitiam suam magis sisterent, 
docentes doctrinas praecepta hominum, nec non et congregati 
essent adversus dominum et adversus Christum ipsius, ex inscitia 
scilicet. Nihil igitur potest in alium deum exponi quod competit 
in creatorem, quia et alias immerito apostolus Iudaeos de ignorantia suggillasset erga deum ignotum. [9] Quid enim deliquerant, 
si iustitiam dei sui adversus eum sistebant quem ignorabant? 
Atquin exclamat: O profundum divitiarum et sapientiae dei, et 
investigabiles viae eius! Unde illa eruptio? Ex recordatione scilicet 
scripturarum quas retro revolverat, ex contemplatione sacramentorum quae supra disseruerat in fidem Christi ex lege venientem. 
Haec si Marcion de industria erasit, quid apostolus eius exclamat, 
 nullas intuens divitias dei, tam pauperis et egeni quam qui nihil 
condidit, nihil praedicavit, nihil denique habuit, ut qui in aliena 
descendit? Sed enim et opes et divitiae creatoris olim absconditae, 
nunc reseratae. Sic enim repromiserat: Et dabo illis thesauros 
occultos, invisibiles aperiam eis. [10] Inde ergo exclamatum est: O 
profundum divitiarum et sapientiae dei! cuius iam thesauri patebant. Id Esaiae: et sequentia de eiusdem prophetae instrumento: 
Quis enim cognovit sensum domini, aut quis consiliarius eius 
fuit? quis porrexit ei, et retribuetur illi? Qui tanta de scripturis 
ademisti, quid ista servasti, quasi non et haec creatoris? [11] Plane 
novi dei praecepta videamus. Odio, inquit, habentes malum, et 
bono adhaerentes. Aliud est enim apud creatorem, Auferte 
malum de vobis, et, Declina a malo et fac bonum? Amore fraternitatis invicem affectuosi; non enim id ipsum est, Diliges proximum 
tanquam te? Spe gaudentes, utique dei; Bonum est enim sperare 
in dominum, quam sperare in magistratus. Pressuram sustinentes: 
Exaudiet enim te dominus in die pressurae. Habes psalmum. 
Benedicite, et nolite maledicere: quis hoc docebit quam qui 
omnia benedictionibus condidit? [12] Non altum sapientes, sed humilibus assentantes, ne sitis apud vos sapientes: Vae enim audiunt 
per Esaiam. Malum pro malo nemini retribueritis: Et malitiae 
fratris tui ne memineris. Nec vosmet ipsos ulciscentes: Mihi enim 
vindictam et ego vindicabo, dicit dominus. [13] Pacem cum omnibus 
hominibus habetote: ergo et legalis talio non retributionem iniuriae permittebat, sed inceptionem metu retributionis comprimebat. Merito itaque totam creatoris disciplinam principali 
praecepto eius conclusit, Diliges proximum tanquam te. Hoc legis 
supplementum si ex ipsa lege est, quis sit deus legis iam ignoro. 
Metuo ne deus Marcionis. Si vero evangelium Christi hoc praecepto adimpletur, Christi autem non est creatoris, quo iam 
contendimus? [14] Dixerit Christus an non, Ego non veni legem
dissolvere sed implere, frustra de ista sententia neganda Pontus 
laboravit. Si evangelium legem non adimplevit, ecce lex evangelium adimplevit. Bene autem quod et in clausula tribunal 
Christi comminatur, utique iudicis et ultoris, utique creatoris, 
illum certe constituens promerendum quem intentat timendum, 
etiamsi alium praedicaret.
 
 15. DE EPISTULA AD THESSALONICENSES PRIMA.  [1] Brevioribus quoque epistulis non pigebit intendere. Est sapor et in paucis. 
Occiderant Iudaei prophetas suos. Possum dicere, Quid ad apostolum dei alterius, et quidem optimi, qui nec suorum delicta 
damnare dicatur, quique et ipse prophetas eosdem destruendo 
quodammodo perimat? Quid enim mali admisit apud illum 
Israel, si occidit quos et ille reprobavit, si prior inimicam in eos 
sententiam statuit? Deliquit autem apud deum ipsorum. Is exprobrabit iniquitatem ad quem pertinet laesus; certe quivis alius 
quam adversarius laesi. Sed nec onerasset illos imputando etiam 
domini necem, Qui et dominum interfecerunt, dicendo, et prophetas suos; licet Suos adiectio sit haeretici. [2] Quid enim tam acerbum, si alterius dei praedicatorem Christum interemerunt qui sui 
dei prophetas contrucidaverunt? Status autem exaggerationis, 
quod et dominum et famulos eius peremissent. Denique si alterius 
dei Christum, alterius prophetas peremerunt, aequavit impietates, 
non exaggeravit. Aequanda autem non fuit; ergo exaggerari non 
potuit nisi in eundem dominum commissa ex utroque titulo. Ergo 
eiusdem. dei Christus et prophetae. [3] Quam autem sanctitatem 
nostram voluntatem dei dicat, ex contrariis quae prohibet agnosceres. Abstinere enim, inquit, a stupro, non a matrimonio: scire 
unumquemque suum vas in honore tractare. Quomodo? dum 
non in libidinc, qua gentes. Libido autem nec apud gentes matrimonio adscribitur, sed extraordinariis et non naturalibus et 
portentuosis luxuriae . . . &lt;Sanctitas&gt; est turpitudini
quoque et 
immunditiae contraria, quae non matrimonium excludat sed libidinem, quae vas nostrum in honore matrimonii tractet. Hunc 
autem locum salva alterius, id est plenioris, sanctitatis praelatione tractaverim, continentiam et virginitatem nuptiis anteponens, sed non prohibitis. Destructores enim dei nuptiarum, non 
sectatores castitatis retundo. [4] Ait eos qui remaneant in adventum 
Christi cum eis qui mortui in Christo primi resurgent, quod in 
nubibus auferentur in aerem obviam domino. Agnosco his iam 
tunc prospectis mirari substantias caelestes ipsam Hierusalem 
quae sursum est, et per Esaiam pronuntiare, Quinam huc velut 
nubes volant, tanquam columbae cum pullis ad me? Hunc ascensum si Christus nobis praeparavit, ille erit Christus de quo Amos: 
Qui ascensum suum aedificat in caelos, utique sibi et suis. Exinde 
a quo sperabo nunc, nisi a quo haec audivi? [5] Quem spiritum 
prohibet extingui, et quas prophetias vetat nihil haberi?
Utique 
non creatoris spiritum, nec creatoris prophetias, secundum Marcionem: quae enim destruit, ipse iam extinxit et nihil fecit,
nec 
potest prohibere quae nihil fecit. Ergo incumbit Marcioni exhibere hodie apud ecclesiam suam exinde spiritum dei sui qui 
non sit extinguendus, et prophetias quae non sint nihil habendae. 
Et si exhibuit quod putat, sciat nos quodcunque illud ad formam 
spiritalis et propheticae gratiae atque virtutis provocaturos, ut et 
futura praenuntiet et occulta cordis revelet et sacramenta edisserat. [6] Cum nihil tale protulerit ac probarit, nos proferemus et 
spiritum et prophetias creatoris secundum ipsum praedicantes. 
Atque ita constabit apostolus de quibus dixerit, de eis scilicet 
quae futura erant in ecclesia eius dei qui dum est, spiritus quoque 
eius operatur et promissio celebratur. [7] Age nunc, qui salutem 
carnis abnuitis, et si quando corpus in huiusmodi praenominatur, 
aliud nescio quid interpretamini illud quam substantiam carnis, 
quomodo apostolus omnes in nobis substantias certis nominibus 
distinxit et omnes in uno voto constituit salutis, optans ut spiritus 
noster et corpus et anima sine querela in adventu domini et 
salutificatoris nostri Christi conserventur? [8] Nam et animam posuit 
et corpus, tam duas res quam diversas. Licet enim et anima et 
 corpus sit aliquod suae qualitatis, sicut et spiritus, cum tamen et 
corpus et anima distincte nominantur, habet anima suum vocabulum proprium, non egens communi vocabulo corporis; id 
relinquitur carni, quae non nominata proprio, communi utatur 
necesse est. Etenim aliam substantiam in homine non video post 
spiritum et animam cui vocabulum corporis accommodetur praeter carnem, hanc totiens in corporis nomine intellegens quotiens 
non nominatur; multo magis hic, cum quae dicitur corpus suo 
nomine appellatur.
 
 16. DE EPISTULA AD THESSALONIGENSES SECUNDA.  [1] Cogimur quaedam identidem iterare, ut cohaerentia eis confirmemus. 
Dominum et hic retributorem utriusque meriti dicimus circumferri ab apostolo, aut creatorem aut, quod nolit Marcion, parem 
creatoris, apud quem iustum sit afflictatoribus nostris rependi 
afflictationem, et nobis qui afflictemur requietem, in revelatione 
domini Iesu venientis a caelo cum angelis virtutis suae et in flamma 
ignis. Sed flammam et ignem delendo haereticus extinxit, ne 
scilicet nostratem deum faceret. Lucet tamen vanitas liturae. [2] Cum 
enim ad ultionem venturum scribat apostolus dominum exigendam de eis qui deum ignorent et qui non obaudiant evangelio, 
quos ait poenam luituros exitialem, aeternam, a facie domini et 
a gloria valentiae eius, sequitur ut flammam ignis inducat, scilicet 
veniens ad puniendum. Ita et in hoc, nolente Marcione, crematoris dei Christus, et in illo creatoris est, quod etiam de ignorantibus dominum ulciscitur, id est de ethnicis. [3] Seorsum enim posuit, 
Evangelio non obaudientes, sive Christianos peccatores, sive 
Iudaeos. Porro de ethnicis exigere poenas, qui evangelium forte 
non norint, non est dei eius qui naturaliter sit ignotus, nec usquam 
nisi in evangelio sit revelatus, non omnibus scibilis. Creatori 
autem etiam naturalis agnitio debetur, ex operibus intellegendo 
et exinde in pleniorem notitiam requirendo. Illius est ergo etiam 
ignorantes deum plectere, quem non liceat ignorare. Ipsum quod 
ait, A facie domini et a gloria valentiae eius, verbis usus Esaiae, 
ex ipsa causa eundem sapit dominum consurgentem ut comminuat terram. [4] Quis est autem homo delicti, filius perditionis, 
quem revelari prius oportet ante domini adventum, extollens se 
super omne quod deus dicitur et omnem religionem, consessurus 
in templo dei et deum se iactaturus? Secundum nos quidem antichristus, ut docent veteres ac novae prophetiae, ut Ioannes apostolus, qui iam antichristos dicit processisse in mundum praecursores 
antichristi spiritus, negantes Christum in carne venisse, et solventes Iesum, scilicet in deo creatore: secundum vero Marcionem 
nescio ne sit Christus creatoris. Nondum venit apud illum. Quisquis est autem ex duobus, quaero cur veniat in omni virtute et 
signis et ostentis mendacii? [5] Propterea, inquit, quod dilectionem 
veritatis non susceperint ut salvi essent, et propter hoc erit eis 
&lt;in&gt; instinctum fallaciae, ut iudicentur omnes qui non
crediderunt veritati sed consenserunt iniquitati. Igitur si antichristus, et 
secundum creatorem, deus erit creator qui eum mittit ad impingendos eos in errorem qui non crediderunt veritati ut salvi fierent, 
eiusdem erit veritas et salus qui eas summissu erroris
ulciscitur, 
id est creatoris, cui et competit zelus ipse errore decipere
quos 
veritate non cepit. Si vero non est antichristus secundum nos, 
ergo Christus est creatoris secundum Marcionem. [6] Et quale erit 
ut ad ulciscendam veritatemsuam Christum creatoris summittat? 
Sed et si de antichristo consentit, proinde dixerim, Quale est
ut 
illi satanas, angelus creatoris, sit necessarius, et occidatur ab eo, 
habens fallaciae operatione fungi creatori? In summa, si indubitatum est eius esse et angelum et veritatem et salutem cuius et ira 
et aemulatio et fallaciae imrnissio adversus contemptores et desultores, etiam adversus ignorantes (ut iam et Marcion de gradu 
cedat, deum quoque suum zeloten concedens), quis dignius irascetur? [7] Puto, qui a primordio rerum naturam operibus beneficiis 
plagis praedicationibus, testibus ad agnitionem sui praestruxit, 
nec tamen agnitus est: an qui semel unico evangelii instrumento, et ipso incerto, nae palam alium deum praedicante, 
productus est? Ita cui competit vindicta, ei competet materia 
vindictae, evangelium dico et veritas et salus. Iubere autem 
operari eum qui velit manducare eius disciplina est qui bovi 
trituranti os liberum iussit.
 
 17. DE EPISTULA AD LAODICENOS.  [1] Ecclesiae quidem veritate 
epistulam istam ad Ephesios habemus emissam, non ad Laodicenos; sed Marcion ei titulum aliquando interpolare gestiit, quasi 
et in isto diligentissimus explorator. Nihil autem de titulis interest, 
cum ad omnes apostolus scripserit dum ad quosdam, certe tamen 
eum deum praedicans in Christo cui competunt quae praedicantur. Cui ergo competet secundum boni existimationem, quam 
proposuerit in sacramento voluntatis suae, in dispensationem 
adimpletionis temporum (ut ita dixerim, sicut verbum illud in 
Graeco sonat) recapitulare (id est ad initium redigere vel ab 
initio recensere) omnia in Christum quae in caelis et quae in 
 terris, nisi cuius omnia erunt ab initio, etiam ipsum initium, a 
quo et tempora et temporum adimpletionis dispensatio, ob quam 
omnia ad initium recensentur in Christo? [2] Alterius autem dei 
quod initium, id est unde, cuius opus nullum? quae tempora sine 
initio? quae adimpletio sine temporibus? quae dispensatio sine 
adimpletione? Denique quid in terris egit iam olim, ut longa 
aliqua temporum adimplendorum dispensatio reputetur, ad 
recensenda omnia in Christo, etiam quae in caelis? [3] Nec in caelis 
autem res ab altero actas existimabimus, quaecunque sunt, quam 
ab eo a quo et in terris actas omnibus constat. Quodsi non
capit 
alterius omnia ista deputari ab initio quam creatoris, quis credet 
ab alio ea recenseri in Christum alium, et non a suo auctore et 
in suum Christum? Si creatoris sunt, diversa sint necesse est a 
diverso deo; si diversa, utique contraria. Quomodo ergo contraria 
recenseantur in eum a quo denique destruuntur? Nam et sequentia quem renuntiant Christum, cum dicit, Ut simus in laudem 
gloriae nos qui praesperavimus in Christum? Qui enim praesperasse potuerunt, id est ante sperasse in deum quam
venisset, 
nisi Iudaei, quibus Christus praenuntiabatur ab initio? [4] Qui ergo 
praenuntiabatur, ille et praesperabatur. Atque adeo hoc ad se, id 
est ad Iudaeos, refert, ut distinctionem faciat conversus ad nationes: 
In quo et vos, cum audissetis sermonem veritatis, evangelium, in 
quo credidistis et signati estis spiritu promissionis eius sancto. 
Cuius promissionis? factae per Ioelem: In novissimis diebus 
effundam de meo spiritu in omnem carnem, id est et in nationes. 
Ita et spiritus et evangelium in eo erit Christo qui praesperabatur, 
dum praedicabatur. [5] Sed et pater gloriae ille est cuius Christus 
rex gloriae canitur in psalmo ascendens: Quis est iste rex gloriae? 
dominus virtutum ipse est rex gloriae. Ab illo spiritus sapientiae 
optatur apud quem haec quoque spiritalium species enumeratur inter septem spiritus per Esaiam. Ille dabit illuminatos 
 cordis oculos qui etiam exteriores oculos luce ditavit, cui 
displicet caecitas populi: Et quis caecus nisi pueri mei? et, 
Excaecati sunt famuli dei. [6] Apud illum sunt et divitiae haereditatis in sanctis qui eam haereditatem ex vocatione nationum 
repromisit: Postula de me, et dabo tibi gentes haereditatem tuam. 
Ille inoperatus est in Christum valentiam suam, suscitando eum a 
mortuis, et collocando eum ad dexteram suam, et subiciendo 
omnia, qui et dixit, Sede ad dexteram meam, donec ponam inimicos tuos scabellum pedum tuorum; quia et alibi spiritus ad 
patrem de filio, Omnia subiecisti sub pedibus eius. Si ex his alius 
deus et alius Christus infertur quae recognoscuntur in creatore, 
quaeramus iam creatorem. [7] Plane puto invenimus, cum dicit illos 
delictis mortuos in quibus ingressi erant secundum aevum mundi 
huius, secundum principem potestatis aeris qui operatur in filiis 
incredulitatis. Sed mundum non potest et hic pro deo mundi 
Marcion interpretari. Non enim simile est creatum creatori, factum factori, mundus deo. Sed nec princeps potestatis aeris dicetur qui est princeps potestatis saeculorum. [8] Nunquam enim praeses 
superiorum de inferioribus notatur, licet et inferiora ipsi deputentur. Sed nec incredulitatis operator videri potest, quam ipse 
potius et a Iudaeis et a nationibus patitur. Sufficit igitur si haec 
non cadunt in creatorem. Si autem et est in quem magis competant, utique magis hoc apostolus sciit. Quis iste? Sine dubio ille 
qui ipsi creatori filios incredulitatis obstmit, aere isto potitus, 
 sicut dicere eum propheta refert: Ponam in nubibus thronum 
meum, ero similis altissimo. [9] Hic erit diabolus, quem et alibi (si 
tamen ita et apostolum legi volunt) deum aevi huius agnoscemus. 
Ita enim totum saeculum mendacio divinitatis implevit. Qui 
plane si non fuisset, tunc haec in creatorem spectasse potuissent. 
Sed et in ludaismo conversatus fuerat apostolus. Non quia interposuit de delictis in quibus et nos omnes conversati sumus, ideo 
 delictorum dominum et principem aeris huius creatorem praestat 
intellegi, sed quia in Iudaismo unus fuerat de filiis incredulitatis, 
diabolum habens operatorem, cum persequeretur ecclesiam et 
Christum creatoris, propter quod et, Iracundiae filii fuimus, inquit; [10] sed natura, ne quia filios appellavit Iudaeos
creator, argumentetur haereticus dominum irae creatorem. Cum enim dicit, 
Fuimus natura filii iracundiae, creatoris autem non natura sunt 
filii Iudaei sed allectione patrum, irae filios ad naturam retulit 
non ad creatorem, ad summam subiungens, Sicut et ceteri, qui 
utique filii dei non sunt. Apparet communi naturae omnium 
hominum et delicta et concupiscentias carnis et incredulitatem et 
racundiam reputari, diabolo tamen captante naturam, quam et 
ipse iam infecit delicti semine illato. [11] Ipsius, inquit, sumus
factura, 
conditi in Christo. Aliud est facere, aliud condere. Sed utrumque 
uni dedit. Homo autem factura creatoris est. Idem ergo condidit 
in Christo qui et fecit. Quantum enim ad substantiam, fecit; 
quantum ad gratiam, condidit. [12] Inspice et cohaerentia. Memores 
vos aliquando nationes in carne, qui appellamini praeputium 
ab ea quae dicitur circumcisio in carne manu facta, quod essetis 
illo in tempore sine Christo, alienati a conversatione Israelis et 
peregrini testamentorum et promissionis eorum, spem non habentes, et sine deo, in mundo. Sine quo autem deo fuerunt nationes, 
et sine quo Christo? Utique eo cuius erat conversatio Israelis et 
testamenta et promissio. At nunc, inquit, in Christo vos qui eratis 
longe facti estis prope in sanguine eius. A quibus erant retro 
longe? A quibus supra dicit, a Christo creatoris, a conversatione 
Israelis, a testamentis, a spe promissionis, a deo ipso. [13] Si haec ita 
sunt, ergo his prope fiunt nunc nationes in Christo a quibus tunc 
longe fuerant. Si autem conversationi Israelis, quae est in religione 
dei creatoris, et testamentis et promissioni et ipsi deo eorum 
proximi sumus facti in Christo, ridiculum satis si nos alterius dei 
Christus de longinquo admovit creatori. [14] Meminerat apostolus ita 
praedicatum de nationum vocatione ex longinquo vocandarum: 
Qui longe erant a me, appropinquaverunt iustitiae meae. Tam 
enim iustitia quam et pax creatoris in Christo annuntiabatur, ut 
saepe iam ostendimus. Itaque ipse est, inquit, pax nostra, qui 
fecit duo unum, Iudaicum scilicet populum et gentilem, quod 
prope et quod longe, soluto medio pariete inimicitiae, in carne 
sua. Sed Marcion abstulit Sua, ut inimicitiae daret carnem, quasi 
carnali vitio, non Christo aemulae. Sic uti alibi dixi, et hic, non 
Marrucine sed Pontice, cuius supra sanguinem confessus es hic 
negas carnem. [15] Si legem praeceptorum sententiis vacuam fecit, 
adimplendo certe legem (vacat enim iam, Non adulterabis, cum 
dicitur, Nec videbis ad concupiscendum; vacat, Non occides, cum 
dicitur, Nec maledices) adversarium legis de adiutore non potes 
 facere. Ut duos conderet in semetipso (qui fecerat idem condens 
secundum quod et supra: Ipsius enim factura sumus, conditi in 
Christo) in unum novum hominem, faciens pacem (si vere novum, 
vere et hominem, non phantasma, novum autem et nove natum 
ex virgine dei spiritu), ut reconciliet ambos deo, et deo quem 
utrumque genus offenderat, et Iudaicum et gentilem populum in 
uno corpore, inquit, cum interfecisset inimicitiam in eo per crucem. 
Ita et hic caro corpus in Christo, quod crucem pati potuit. [16] Hoc 
itaque annuntiante pacem eis qui prope et eis qui longe, accessum 
consecuti simul ad patrem, iam non sumus peregrini nec advenae, 
sed concives sanctorum, sed domestici dei (utique eius a quo supra 
ostendimus alienos fuisse nos et longe constitutos), superaedificati 
super fundamentum apostolorum. Abstulit haereticus, Et prophetarum, oblitus dominum posuisse in ecclesia, sicut apostolos, 
 ita et prophetas. Timuit scilicet ne et super veterum prophetarum 
fundamenta aedificatio nostra constaret in Christo, cum ipse 
apostolus ubique nos de prophetis exstruere non cesset. Unde 
enim accepit summum lapidem angularem dicere Christum, nisi 
de psalmi significatione: Lapis quem reprobaverunt aedificantes, 
iste factus est in summo anguli?
 
 18.  [1] De manibus haeretici praecidentis non miror si syllabas
subtrahit, cum paginas totas plerumque subducit. Datam inquit 
sibi apostolus gratiam novissimo omnium, illuminandi omnes quae 
dispensatio sacramenti occulti ab aevis in deo qui omnia condidit. 
Rapuit haereticus In praepositionem, et ita legi facit: Occulti ab 
aevis deo qui omnia condidit. Sed emicat falsum. [2] Infert enim 
apostolus, Ut nota fiat principatibus et potestatibus in supercaelestibus per ecclesiam multifaria sapientia dei. Cuius dicit principatibus et potestatibus? Si creatoris, quale est ut principatibus 
et potestatibus eius ostendi voluerit deus ille sapientiam suam, ipsi 
autem non, quando nec potestates sine suo principe potuissent 
quid cognoscere? Aut si ideo deum non nominavit hic, quasi in 
illis et princeps ipse reputetur, ergo et occultatum sacramentum 
principatibus et potestatibus eius qui omnia condidit pronuntiasset, proinde in illis deputans ipsum. [3] Quod si illis dicit occultatum, 
illi debebat dixisse manifestum. Ergo non deo erat occultatum, 
sed in deo omnium conditore, occultum autem principatibus et 
potestatibus eius: Quis enim cognovit sensum domini, aut quis 
consiliarius ei fuit? Hic captus haereticus fortasse mutabit,
ut 
dicat deum suum suis potestatibus et principatibus notam facere 
voluisse dispensationem sui sacramenti, quam ignorasset deus 
conditor omnium. Et quo competebat praetendere ignorantiam 
creatoris extranei et longa separatione discreti, cum domestici 
quoque superioris dei nescissent? [4] Tamen et creatori notum erat 
 futurum. An non utique notum quod sub caelo et in terra eius 
habebat revelari? Ergo ex hoc confirmatur quod supra struximus. 
Si enim creator cogniturus erat quandoque occultum illud dei 
superioris sacramentum, et ita scriptura habebat: Occulti deo 
qui omnia condidit; sic inferre debuerat, Ut nota fiat illi multifaria sapientia dei, tunc et potestatibus et principatibus cuiuscunque dei, cum quibus sciturus esset creator. Adeo subtractum 
constat quod et sic veritati suae salvum est. [5] Volo nunc et ego tibi 
 de allegoriis apostoli controversiam nectere. Quas novus in
prophetis habuisset formas? Captivam, inquit, duxit captivitatem. 
Quibus armis? quibus proeliis? de cuius gentis vastatione? de 
cuius civitatis eversione? quas feminas quos pueros quosve regulos 
catenis victor inseruit? Nam et cum apud David Christus canitur 
succinctus gladio super femur, aut apud Esaiam spolia accipiens 
Samariae et virtutem Damasci, vere cum et visibilem extundis 
proeliatorem. [6] Agnosce igitur iam et armaturam et militiam eius 
spiritalem, si iam didicisti esse captivitatem spiritalem, ut et hanc 
illius agnoscas, vel quia et captivitatis huius mentionem de prophetis apostolus sumpsit, a quibus et mandata. Deponentes mendacium loquimini veritatem ad proximum quisque, et Irascimini 
et nolite delinquere (ipsis verbis quibus psalmus exponeret sensus 
eius), sol ut non occidat super iracundiam vestram. Nolite communicare operibus tenebrarum. Cum iusto enim iustus eris, et cum 
perverso perverteris, et, Auferte malum de medio vestrum, et, 
 [7] Exite de medio eorum, et, Immundum ne attigeritis; separamini, 
qui fertis vasa domini. Sic et, Inebriari vino dedecori, inde est 
ubi sanctorum inebriatores increpantur: Et potum dabatis sanctis 
meis vinum; quod prohibitus erat potare et Aaron sacerdos et 
filii eius, cum adirent ad sancta. Et psalmis et hymnis deo canere 
docere illius est qui cum tympanis potius et psalteriis vinum bibentes incusari a deo norat. Ita cuius invenio praecepta et semina 
 praeceptorum vel augmenta, eius apostolum agnosco. [8] Ceterum 
mulieres viris subiectas esse debere unde confirmat? Quia vir, 
inquit, caput est mulieris. Dic mihi, Marcion, de opere creatoris 
deus tuus legi suae astruit auctoritatem? Hoc iam plane minus 
est, cum et ipsi Christo suo et ecclesiae eius inde statum sumit: 
Sicut et Christus caput est ecclesiae. Similiter et cum dicit, Carnem suam diligit qui uxorem suam diligit, sicut et Christus ecclesiam: vides comparari operi creatoris Christum tuum et ecclesiam 
tuam. Quantum honoris carni datur in ecclesiae nomine! [9] Nemo, 
inquit, carnem suam odio habet (nisi plane Marcion solus), sed 
et nutrit et fovet eam, sicut et Christus ecclesiam. At tu solus eam 
odisti, auferens illi resurrectionem. Odisse debebis et ecclesiam, 
quia proinde diligitur a Christo. At enim Christus amavit et 
carnem sicut ecclesiam. Nemo non diliget imaginem quoque 
sponsae, immo et servabit illam et honorabit et coronabit. Habet 
similitudo cum veritate honoris consortium. Laborabo ego nunc 
eundem deum probare masculi et Christi, mulieris et ecclesiae, 
carnis et spiritus, ipso apostolo sententiam creatoris adhibente, 
immo et disserente: Propter hanc relinquet homo patrem et 
matrem, et erunt duo in carne una: sacramentum hoc magnum 
est? [10] Sufficit inter ista si creatoris magna sunt apud apostolum 
sacramenta, minima apud haereticos. Sed ego autem dico, inquit, in Christum et ecclesiam. Habes interpretationem, non 
separationem, sacramenti. Ostendit figuram sacramenti ab eo 
praeministratam cuius erat utique sacramentum. Quid videtur 
Marcioni? Creator quidem ignoto deo figuras praeministrare non 
potuit, etiam quia adversario, si noto. Deus superior ab inferiore 
et ad destruendum potius mutuari nihil debuit. [11] Obaudiant et 
parentibus filii. Nam etsi Marcion abstulit, Hoc est enim primum 
in promissione praeceptum, lex loquitur, Honora patrem et matrem, et, Parentes enutrite filios in disciplina et correptione donaini. 
Audisti enim et veteribus dictum, Narrabitis haec in auribus 
 filiorum vestrorum, et filii vestri aeque in auribus filiorum suorum. 
Quo iam mihi duos deos, si una est disciplina? Etsi duo sunt, 
illum sequar qui prior docuit. Sed adversus munditenentes luctatio si nobis, o quanti iam dii creatores! [12] Cur enim non et hoc 
vindicem, unum munditenentem nominari debuisse, si creatorem 
significabat cuius essent quas praemisit potestates? Porro cum 
supra quidem induere nos iubeat armaturam in qua stemus ad 
machinationes diaboli, iam ostendit diaboli esse quae diabolo 
subiungit, potestates et munditenentcs tenebrarum istarum, quae 
et nos diabolo deputamus. Aut si diabolus creator est, quis erit 
diabolus apud creatorem? An sicut duo dii, ita et duo diaboli, et 
pluraliter potestates et munditenentes? [13] Sed quomodo creator et 
diabolus et deus idem, cum diabolus non idem et deus et diabolus? 
Aut enim ambo et dei, si ambo iam diaboli, aut qui deus hic et 
non diabolus, sicut nec diabolus deus. Ipsum vocabulum diaboli 
quaero ex qua delatura competat creatori. Fortasse detulit aliquam dei superioris intentionem, quod ipse ab archangelo passus 
est, et quidem mentito: non ideo enim interdixerat illius arbusculae gustum ne dei fierent, sed ne de transgressione morerentur. 
Nec spiritalia autem nequitiae ideo creatorem significabunt
quia 
adiecit, In caelis: [14] sciebat enim et apostolus in caelis operata esse 
spiritalia nequitiae, angelorum scandalizatorum in filias hominum. Et quale erat ut ambiguitatibus et per aenigmata nescio 
quae creatorem taxaret, qui in catenis iam constitutus ob libertatem praedicationis constantiam manifestandi sacramenti in 
apertione oris, quam ibi expostulare a deo mandabat, ecclesiae 
utique praestabat?
 
 19. DE EPISTULA AD COLOSSENSES.  [1] Soleo in praescriptione 
adversus haereses omnes de testimonio temporum compendium 
figere, priorem vindicans regulam nostram omni haeretica posteritate. Hoc nunc probabit et apostolus dicens, De spe reposita 
in caelis, quam audistis in sermone veritatis evangelii, quod 
pervenit ad vos, sicut et in totum mundum. Nam si iam tum 
traditio evangelica ubique manaverat, quanto magis nunc? 
 [2] Porro si nostra est quae ubique manavit, magis quam omnis 
haeretica, nedum Antoniniani Marcionis, nostra erit apostolica. 
Marcionis autem cum totum impleverit mundum, ne tunc quidem se defendere poterit de apostolica. Eam enim et sic constabit 
esse quae prior mundum replevit, illius scilicet dei evangelio qui 
et haec cecinit de praedicationibus eius: In omnem terram exiit 
sonus eorum, et in terminos orbis verba eorum. [3] Invisibilis dei 
imaginem ait Christum. Sed nos enim invisibilem dicimus patrem 
Christi, scientes filium semper retro visum, si quibus visus est, in 
dei nomine, ut imaginem ipsius; ne quam et hinc differentiam 
scindat dei visibilis et invisibilis, cum olim dei nostri sit definitio: 
Dominum nemo videbit et vivet. [4] Si non est Christus primogenitus 
conditionis, ut sermo creatoris per quem omnia facta sunt et sine 
quo nihil factum est, si non in illo condita sunt universa in caelis 
et in terris, visibilia et invisibilia, sive throni sive dominationes 
sive principatus sive potestates, si non cuncta per illum et in illo 
sunt condita (haec enim Marcioni displicere oportebat), non 
utique tam nude posuisset apostolus, Et ipse est ante omnes. 
Quomodo enim ante omnes, si non ante omnia? Quomodo ante 
omnia, si non primogenitus conditionis, si non sermo creatoris? 
Unde ante omnes probabitur fuisse qui post omnia apparuit? 
Quis scit priorem fuisse quem esse nesciit? [5] Quomodo item boni 
duxit omnem plenitudinem in semetipso habitare? Primo enim, 
quae est ista plenitudo, nisi ex illis quae Marcion detraxit, conditis in Christo, in caelis et in terris, angelis et hominibus, nisi 
ex illis invisibilibus et visibilibus, nisi ex thronis et dominationibus et principatibus et potestatibus? Aut si haec pseudapostoli 
nostri et Iudaici evangelizatores de suo intulerint, edat
plenitudinem dei sui Marcion, qui nihil condidit. Ceterum quale est ut 
plenitudinem creatoris aemulus et destructor eius in suo Christo 
habitare voluerit? Cui denique reconciliat omnia in semetipsum, 
pacem faciens per crucis suae sanguinem, nisi quem offenderant 
universa, adversus quem rebellaverant per transgressionem,
cuius 
novissime fuerant? Conciliari enim extraneo possent, reconciliari 
vero non alii quam suo. [6] Ita et nos quondam alienatos et inimicos 
sensu in malis operibus creatori redigit in gratiam, cuius admiseramus offensam, colentes conditionem adversus creatorem. Sicubi 
autem et ecclesiam corpus Christi dicit esse, ut hic ait adimplere 
se reliqua pressurarum Christi in carne pro corpore eius, quod 
est ecclesia, non propterea et in totum mentionem corporis transferes a substantia carnis. Nam et supra reconciliari nos ait in 
corpore eius per mortem; utique in eo corpore, in quo mori 
potuit per carnem, mortuus est, non per ecclesiam, plane propter 
ecclesiam, corpus commutando pro corpore, carnale pro spiritali. 
 [7] At cum monet cavendum a subtililoquentia et philosophia, ut 
inani seductione, quae sit secundum elementa mundi, non secundum caelum aut terram dicens, sed secundum litteras saeculares 
et secundum traditionem, scilicet hominum subtililoquorum et 
philosophorum, longum est quidem et alterius operis ostendere 
hac sententia omnes haereses damnari, quod omnes ex subtililoquentiae viribus et philosophiae regulis constent. Sed Marcion 
principalem suae fidei terminum de Epicuri schola agnoscat, 
dominum inferens hebetem, ne timeri dicat eum, collocans et 
cum deo creatore materiam de porticu Stoicorum, negans carnis 
resurrectionem, de qua proinde nulla philosophia consentit. 
 [8] Cuius ingeniis tam longe abest veritas nostra, ut et iram dei 
excitare formidet, et omnia illum ex nihilo protulisse confidat, 
et carnem eandem restituturum repromittat, et Christum ex vulva 
virginis natum non erubescat, ridentibus philosophis et haereticis 
et ethnicis ipsis. Stulta enim mundi elegit deus, ut confundat 
sapientes, ille sine dubio qui ex respectu huius suae dispositionis 
perditurum se sapientiam sapientium praeminabatur. Hac simplicitate veritatis contraria subtililoquentiae et philosophiae nihil 
perversi possumus sapere. [9] Denique si nos deus cum Christo vivificat, donans delicta nobis, non possumus credere ab eo delicta 
donari in quem admissa non fuerint, ut retro ignotum. Age iam, 
cum dicit, Nemo vos iudicet in cibo et potu et in parte diei festi et 
neomeniae et sabbati, quae est umbra futurorum, corpus autem 
Christi, quid tibi videtur, Marcion? De lege iam non retractamus, 
nisi quod et hic quemadmodum exclusa sit edocet, dum scilicet 
de umbra transfertur in corpus, id est de figuris ad veritatem, quod 
est Christus. Ergo et umbra eius cuius et corpus, id est et lex eius 
&lt;cuius&gt; et Christus. Segrega alii deo legem, et alii deo
Christum, 
si potes aliquam umbram ab eo corpore cuius umbra est separare. 
Manifeste legis est Christus, si corpus est umbrae. [10] Si autem et 
aliquos taxat qui ex visionibus angelicis dicebant cibis abstinendum (ne attigeris ne gustaveris), volentes in humilitate sensus 
incedere, non tenentes caput, non ideo legem et Moysen pulsat, 
quasi de angelica superstitione constituerit interdictionem quorundam edulium. [11] Moysen enim a deo accepisse legem constat. Denique hanc disciplinam, Secundum praecepta, inquit, et doctrinam 
hominum, deputavit in eos qui caput non tenerent, id est ipsum 
in quo omnia recensentur, in Christum ad initium revocata etiam 
indifferentia escarum.Cetera praeceptorum, ut eadem, satis sit 
iam alibi docuisse quam a creatore manarint, qui cum vetera 
praedicaret transitura, nova facturus universa, mandans etiam, 
Novate vobis novamen novum, iam tum docebat exponere 
 veterem hominem et novum induere.
 
 20. DE EPISTULA AD PHILIPPENSES.  [1] Cum praedicationis 
enumerat varietatem, quod alii ex fiducia vinculorum eius audentius sermonem enuntiarent, alii per invidiam et contentionem, quidam vero et per sermonis existimationem, plerique ex dilectione, 
nonnulli ex aemulatione, iam aliqui et ex simultate Christum praedicarent, erat utique vel hic locus taxandae ipsius praedicationis 
de diversitate sententiae, quae tantam efficeret etiam animorum 
varietatem. Sed causas solas animorum, non regulas sacramentorum, in diversitate proponens unum tamen Christum et unum 
eius deum quocunque consilio praedicatum confirmat, et ideo, 
Nihil mea, inquit, sive causatione sive veritate Christus annuntietur, quia unus annuntiabatur sive ex causatione sive ex veritate 
fidei. [2] Ad fidem enim praedicationis retulit mentionem veritatis, 
non ad regulae ipsius, quia una quidem erat regula, sed fides 
praedicantium quorundam vera, id est simplex, quorundam nimis 
docta. Quod cum ita sit, apparet eum Christum praedicatum qui 
semper annuntiabatur. Nam si alius longe ab apostolo induceretur, fecisset diversitatem novitas rei. Nec enim defuissent qui 
praedicationem evangelicam nihilominus in Christum creatoris 
interpretarentur, cum et hodie maior pars sit omnibus in locis 
sententiae nostrae quam haereticae. Quo nec hic apostolus de 
diversitatis denotatione et increpatione tacuisset. Ita cum diversitas ne taxatur quidem, novitas non probatur. [3] Plane de
substantia Christi putant et hic Marcionitae suffragari apostolum 
sibi, quod phantasma carnis fuerit in Christo, cum dicit quod in 
effigie dei constitutus non rapinam existimavit pariari deo, sed 
exhausit semetipsum accepta effigie servi, non veritate, et in 
 similitudine hominis, non in homine, et figura inventus
homo, 
non substantia, id est non carne; [4] quasi non et figura et similitudo 
et effigies substantiae quoque accedant. Bene autem quod et alibi 
Christum imaginem dei invisibilis appellat. Numquid ergo et hic, 
qua in effigie eum dei collocat, aeque non erit deus Christus vere, 
si nec homo vere fuit in effigie hominis constitutus? Utrobique 
enim veritas necesse habebit excludi, si effigies et similitudo et 
figura phantasmati vindicabitur. Quodsi in effigie et in imagine, 
qua filius patris, vere deus, praeiudicatum est etiam in effigie et 
imagine hominis, qua filius hominis, vere hominem inventum. 
 [5] Nam et inventum ratione posuit, id est certissime hominem. Quod 
enim invenitur, constat esse. Sic et deus inventus est per virtutem, 
sicut homo per carnem, quia nec morti subditum pronuntiasset 
non in substantia mortali constitutum. Plus est autem quod adiecit, Et mortem crucis. Non enim exaggeraret atrocitatem extollendo virtutem subiectionis, quam imaginariam phantasmate 
scisset, frustrato potius eam quam experto, nec virtute functo in 
passione sed lusu. [6] Quae autem retro lucri duxerat, quae et supra 
numerat, gloriam carnis, notam circumcisionis, generis Hebraei 
ex Hebraeo censum, titulum tribus Beniamin, pharisaeae candidae dignitatem, haec modo detrimento sibi deputat, non deum, 
sed stuporem, Iudaeorum. Haec ac si stercora existimat prae 
comparatione agnitionis Christi, non prae reiectione dei creatoris, 
habens iustitiam non suam iam quae ex lege, sed quae per ipsum, 
scilicet Christum, ex deo. Ergo, inquis, hac distinctione lex non 
ex deo erat Christi. Subtiliter satis. Accipe itaque subtilius. Cum 
enim dicit, Non quae ex lege, sed quae per ipsum, non dixisset 
Per ipsum de alio quam cuius fuit lex. [7] Noster, inquit, municipatus 
in caelis. Agnosco veterem ad Abraham promissionem creatoris: 
Et faciam semen tuum tanquam stellas in caelo. Ideo et stella 
a stella differt in gloria. Quodsi Christus adveniens de caelis 
 transfigurabit corpus humilitatis nostrae conformale
corpori 
gloriae suae, resurget ergo corpus hoc nostrum, quod humiliatur 
in passionibus, et in ipsa lege mortis in terram deiectum. Quomodo enim transfigurabitur, si nullum erit? Aut si de eis dictum 
qui in adventu dei deprehensi in carne demutari habebunt, quid 
facient qui primi resurgent? Non habebunt de quo transfigurentur ? 
Atquin, Cum illis, dicit, simul rapiemur in nubibus obviam 
domino. Si cum illis sublati, utique cum illis et transfigurati.
 
 21. DE EPISTULA AD PHILEMONEM.  [1] Soli huic epistulae brevitas sua profuit ut falsarias manus Marcionis evaderet. Miror tamen, 
cum ad unum hominem litteras factas receperit, quod ad Timotheum duas et unam ad Titum de ecclesiastico statu compositas 
recusaverit. Affectavit, opinor, etiam numerum epistularum interpolare. [2] Memento, inspector, quod ea quae praetractata sunt retro 
de apostolo quoque probaverimus, et si qua in hoc opus dilata 
erant expunxerimus, ne aut hic supervacuam existimes iterationem qua confirmavimus spem pristinam, aut illic suspectam 
habeas dilationem qua eruimus tempore ista. Si totum opusculum 
inspexeris, nec hic redundantiam nec illic diffidentiam iudicabis.
 
 
 
 Edited by Ernest Evans, 1972. Transcribed by Roger Pearse, 2002. 
 

 
  Tertullian Christian Latin The Latin Library The Classics Page