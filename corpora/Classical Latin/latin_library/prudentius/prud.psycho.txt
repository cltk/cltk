Prudentius: Psychomachia
		 

		 
		 
	 
	
 

 PRUDENTI PSYCHOMACHIA
 

 

 
Praefatio
 

 
Senex fidelis prima credendi uia 
Abram, beati seminis serus pater, 
adiecta cuius nomen auxit syllaba, 
Abram parenti dictus, Abraham Deo, 
senile pignus qui dicauit uictimae, 
docens ad aram cum litare quis uelit, 
quod dulce cordi, quod pium, quod unicum 
deo libenter offerendum credito, 
pugnare nosmet cum profanis gentibus 
suasit, suumque suasor exemplum dedit, 
nec ante prolem coniugalem gignere 
deo placentem, matre uirtute editam, 
quam strage multa bellicosus spiritus 
portenta cordis seruientis uicerit. 
uictum feroces forte reges ceperant 
Loth inmorantem criminosis urbibus 
Sodomae et Gomorrae, quas fouebat aduena 
pollens honore patruelis gloriae. 
Abram sinistris excitatus nuntiis 
audit propinquum sorte captum bellica 
seruire duris barbarorum uinculis: 
armat trecentos terque senos uernulas, 
pergant ut hostis terga euntis caedere. 
quem gaza diues ac triumphus nobilis 
captis tenebant inpeditum copiis. 
quin ipse ferrum stringit et plenus deo 
reges superbos mole praedarum graues 
pellit fugatos, sauciatos proterit, 
frangit catenas et rapinam liberat: 
aurum, puellas, paruulos, monilia, 
greges equarum, uasa, uestem, buculas. 
Loth ipse ruptis expeditus nexibus 
attrita bacis colla liber erigit. 
Abram triumphi dissipator hostici 
redit recepta prole fratris inclytus 
ne quam fidelis sanguinis prosapiam 
uis pessimorum possideret principum. 
adhuc recentem caede de tanta uirum 
donat sacerdos ferculis caelestibus, 
dei sacerdos, rex et idem praepotens, 
origo cuius fonte inenarrabili 
secreta nullum prodit auctorem sui, 
Melchisedech, qua stirpe, quis maioribus 
ignotus, uni cognitus tantum deo. 
mox et triformis angelorum trinitas 
senis reuisit hospitis mapalia, 
et iam uietam Sarra in aluum fertilis 
munus iuuentae mater exsanguis stupet, 
herede guadens, et cachinni paenitens. 
haec ad figuram praenotata est linea, 
quam nostra recto uita resculpat pede: 
uigilandum in armis pectorum fidelium, 
omnemque nostri portionem corporis, 
quae capta foedae seruiat libidini, 
domi coactis liberandam uiribus; 
nos esse large uernularum diuites, 
si quid trecenti bis nouenis additis 
possint figura nouerimus mystica. 
mox ipse Christus, qui sacerdos uerus est, 
parente inenarrabili atque uno satus, 
cibum beatis offerens uictoribus 
paruam pudici cordis intrabit casam, 
monstrans honorem trinitatis hospitae. 
animam deinde spiritus conplexibus 
pie maritam, prolis expertem diu, 
faciet perenni fertilem de semine, 
tunc sera dotem possidens puerpera 
herede digno patris inplebit domum. 
 
Christe, graues hominum semper miserate labores, 
qui patria uirtute cluis propriaque, sed una, 
(unum namque deum colimus de nomine utroque, 
non tamen et solum, quia tu deus ex patre, Christe) 
dissere, rex noster, quo milite pellere culpas 
mens armata queat nostri de pectoris antro, 
exoritur quotiens turbatis sensibus intus 
seditio atque animam morborum rixa fatigat, 
quod tunc praesidium pro libertate tuenda 
quaeue acies furiis inter praecordia mixtis 
obsistat meliore manu. nec enim, bone ductor, 
magnarum virtutum inopes neruisque carentes 
Christicolas uitiis populantibus exposuisti. 
ipse salutiferas obsesso in corpore turmas 
depugnare iubes, ipse excellentibus armas 
artibus ingenium, quibus ad ludibria cordis 
oppugnanda potens tibi dimicet et tibi uincat. 
uincendi praesens ratio est, si comminus ipsas 
uirtutum facies et conluctantia contra 
uiribus infestis liceat portenta notare. 
 
prima petit campum dubia sub sorte duelli 
pugnatura Fides, agresti turbida cultu, 
nuda umeros, intonsa comas, exerta lacertos; 
namque repentinus laudis calor ad noua feruens 
proelia nec telis meminit nec tegmine cingi, 
pectore sed fidens ualido membrisque retectis 
prouocat insani frangenda pericula belli. 
ecce lacessentem conlatis uiribus audet 
prima ferire Fidem Veterum Cultura Deorum. 
illa hostile caput phalerataque tempora uittis 
altior insurgens labefactat, et ora cruore 
de pecudum satiata solo adplicat et pede calcat 
elisos in morte oculos, animamque malignam 
fracta intercepti commercia gutturis artant, 
difficilemque obitum suspiria longa fatigant. 
exultat uictrix legio, quam mille coactam 
martyribus regina Fides animarat in hostem. 
nunc fortes socios parta pro laude coronat 
floribus ardentique iubet uestirier ostro. 
 
exim gramineo in campo concurrere prompta 
uirgo Pudicitia speciosis fulget in armis, 
quam patrias succincta faces Sodomita Libido 
adgreditur piceamque ardenti sulpure pinum 
ingerit in faciem pudibundaque lumina flammis 
adpetit, et taetro temptat subfundere fumo. 
sed dextram furiae flagrantis et ignea dirae 
tela lupae saxo ferit inperterrita uirgo, 
excussasque sacro taedas depellit ab ore. 
tunc exarmatae iugulum meretricis adacto 
transfigit gladio; calidos uomit illa uapores 
sanguine concretos caenoso; spiritus inde 
sordidus exhalans uicinas polluit auras. 
"hoc habet," exclamat uictrix regina, "supremus 
hic tibi finis erit, semper prostrata iacebis, 
nec iam mortiferas audebis spargere flammas 
in famulos famulasue dei, quibus intima casti 
uena animi sola feruet de lampade Christi. 
tene, o uexatrix hominum, potuisse resumptis 
uiribus extincti capitis recalescere flatu, 
Assyrium postquam thalamum ceruix Olofernis 
caesa cupidineo madefactum sanguine lauit, 
gemmantemque torum moechi ducis aspera Iudith 
spreuit et incestos conpescuit ense furores, 
famosum mulier referens ex hoste tropaeum 
non trepidante manu uindex mea caelitus audax? 
at fortasse parum fortis matrona sub umbra 
legis adhuc pugnans, dum tempora nostra figurat, 
uera quibus uirtus terrena in corpora fluxit 
grande per infirmos caput excisura ministros. 
numquid et intactae post partum uirginis ullum 
fas tibi iam superest? post partum uirginis, ex quo 
corporis humani naturam pristina origo 
deseruit carnemque nouam uis ardua seuit, 
atque innupta deum concepit femina Christum, 
 
mortali de matre hominem, sed cum patre numen. 
inde omnis iam diua caro est quae concipit illum 
naturamque dei consortis foedere sumit. 
Verbum quippe caro factum non destitit esse 
quod fuerat, Verbum, dum carnis glutinat usum, 
maiestate quidem non degenerante per usum 
carnis, sed miseros ad nobiliora trahente. 
ille manet quod semper erat, quod non erat esse 
incipiens: nos quod fuimus iam non sumus, aucti 
nascendo in melius: mihi contulit et sibi mansit. 
nec deus ex nostris minuit sua, sed sua nostris 
dum tribuit nosmet dona ad caelestia uexit. 
dona haec sunt, quod uicta iaces, lutulenta Libido, 
nec mea post Mariam potis es perfringere iura. 
tu princeps ad mortis iter, tu ianua leti, 
corpora conmaculans animas in tartara mergis. 
abde caput tristi, iam frigida pestis, abysso; 
occide, prostibulum; manes pete, claudere Auerno, 
inque tenebrosum noctis detrudere fundum. 
te uoluant subter uada flammea, te uada nigra 
sulpureusque rotet per stagna sonantia uertex, 
nec iam Christicolas, furiarum maxima, temptes, 
ut purgata suo seruentur corpora regi." 
dixerat haec et laeta Libidinis interfectae 
morte Pudicitia gladium Iordanis in undis 
abluit infectum, sanies cui rore rubenti 
haeserat et nitidum macularat uulnere ferrum. 
expiat ergo aciem fluuiali docta lauacro 
uictricem uictrix, abolens baptismate labem 
hostilis iuguli; nec iam contenta piatum 
condere uaginae gladium, ne tecta rubigo 
occupet ablutum scabrosa sorde nitorem, 
catholico in templo diuini fontis ad aram 
consecrat, aeterna splendens ubi luce coruscet. 
 
ecce modesta graui stabat Patientia uultu 
per medias inmota acies uariosque tumultus, 
uulneraque et rigidis uitalia peruia pilis 
spectabat defixa oculos et lenta manebat. 
hanc procul Ira tumens, spumanti feruida rictu, 
sanguinea intorquens subfuso lumina felle, 
ut belli exsortem teloque et uoce lacessit, 
inpatiensque morae conto petit, increpat ore, 
hirsutas quatiens galeato in uertice cristas. 
"en tibi Martis," ait, "spectatrix libera nostri, 
excipe mortiferum securo pectore ferrum, 
nec doleas, quia turpe tibi gemuisse dolorem." 
sic ait, et stridens sequitur conuicia pinus 
per teneros crispata notos, et certa sub ipsum 
defertur stomachum rectoque inliditur ictu, 
sed resilit duro loricae excussa repulsu. 
prouida nam Virtus conserto adamante trilicem 
induerat thoraca umeris squamosaque ferri 
texta per intortos conmiserat undique neruos. 
inde quieta manet Patientia, fortis ad omnes 
telorum nimbos et non penetrabile durans. 
nec mota est iaculo monstri sine more furentis, 
opperiens propriis perituram uiribus Iram. 
scilicet indomitos postquam stomachando lacertos 
barbara bellatrix inpenderat et iaculorum 
nube superuacuam lassauerat inrita dextram, 
cum uentosa leui cecidissent tela uolatu, 
iactibus et uacuis hastilia fracta iacerent, 
uertitur ad capulum manus inproba et ense corusco 
conisa in plagam dextra sublimis ab aure 
erigitur mediumque ferit librata cerebrum. 
aerea sed cocto cassis formata metallo 
tinnitum percussa refert aciemque retundit 
dura resultantem, frangit quoque uena rebellis 
inlisum chalybem, dum cedere nescia cassos 
excipit adsultus ferienti et tuta resistit. 
Ira, ubi truncati mucronis fragmina uidit 
et procul in partes ensem crepuisse minutas, 
iam capulum retinente manu sine pondere ferri, 
mentis inops ebur infelix decorisque pudendi 
perfida signa abicit monumentaque tristia longe 
spernit, et ad proprium succenditur effera letum. 
missile de multis, quae frustra sparserat, unum 
puluere de campi peruersos sumit in usus: 
rasile figit humi lignum ac se cuspide uersa 
perfodit et calido pulmonem uulnere transit. 
quam super adsistens Patientia "uicimus," inquit, 
"exultans Vitium solita uirtute, sine ullo 
sanguinis ac uitae discrimine; lex habet istud 
nostra genus belli, furias omnemque malorum 
militiam et rabidas tolerando extinguere uires. 
ipsa sibi est hostis uesania seque furendo 
interimit moriturque suis Ira ignea telis." 
haec effata secat medias inpune cohortes 
egregio comitata uiro; nam proximus Iob 
haeserat inuictae dura inter bella magistrae, 
fronte seuerus adhuc et multo funere anhelus, 
sed iam clausa truci subridens ulcera uultu, 
perque cicatricum numerum sudata recensens 
millia pugnarum, sua praemia, dedecus hostis. 
illum diua iubet tandem requiescere ab omni 
armorum strepitu, captis et perdita quaeque 
multiplicare opibus, nec iam peritura referre. 
ipsa globos legionum et concurrentia rumpit 
agmina, uulniferos gradiens intacta per imbres. 
omnibus una comes uirtutibus adsociatur, 
auxiliumque suum fortis Patientia miscet. 
nulla anceps luctamen init uirtute sine ista 
uirtus, nam uidua est quam non Patientia firmat. 
 
forte per effusas inflata Superbia turmas 
effreni uolitabat equo, quem pelle leonis 
texerat et ualidos uillis onerauerat armos, 
quo se fulta iubis iactantius illa ferinis 
inferret tumido despectans agmina fastu. 
turritum tortis caput adcumularat in altum 
crinibus, extructos augeret ut addita cirros 
congeries celsumque apicem frons ardua ferret. 
carbasea ex umeris summo collecta coibat 
palla sinu teretem nectens a pectore nodum. 
a ceruice fluens tenui uelamine limbus 
concipit infestas textis turgentibus auras. 
nec minus instabili sonipes feritate superbit, 
inpatiens madidis frenarier ora lupatis. 
huc illuc frendens obuertit terga, negata 
libertate fugae, pressisque tumescit habenis. 
hoc sese ostentans habitu uentosa uirago 
inter utramque aciem supereminet et phaleratum 
circumflectit equum, uultuque et uoce minatur 
aduersum spectans cuneum, quem milite raro 
et paupertinis ad bella coegerat armis 
Mens Humilis, regina quidem, sed egens alieni 
auxilii proprio nec sat confisa paratu. 
Spem sibi collegam coniunxerat, edita cuius 
et suspensa ab humo est opulentia diuite regno. 
ergo Humilem postquam male sana Superbia Mentem 
uilibus instructam nullo ostentamine telis 
aspicit, in uocem dictis se effundit amaris: 
"non pudet, o miseri, plebeio milite claros 
adtemptare duces ferroque lacessere gentem 
insignem titulis, ueteres cui bellica uirtus 
diuitias peperit, laetos et gramine colles 
imperio calcare dedit? nunc aduena nudus 
nititur antiquos, si fas est, pellere reges! 
en qui nostra suis in praedam cedere dextris 
sceptra uolunt! en qui nostras sulcare nouales 
aruaque capta manu popularier hospite aratro 
contendunt, duros et pellere Marte colonos! 
nempe, o ridiculum uulgus, natalibus horis 
totum hominem et calidos a matre amplectimur artus, 
uimque potestatum per membra recentis alumni 
spargimus, et rudibus dominamur in ossibus omnes. 
quis locus in nostra tunc uobis sede dabatur, 
congenitis cum regna simul dicionibus aequo 
robore crescebant? nati iam luce sub una 
et domus et domini paribus adoleuimus annis, 
ex quo plasma nouum de consaepto paradisi 
limite progrediens amplum transfugit in orbem, 
pellitosque habitus sumpsit uenerabilis Adam, 
nudus adhuc, ni nostra foret praecepta secutus. 
quisnam iste ignotis hostis nunc surgit ab oris 
inportunus, iners, infelix, degener, amens, 
qui sibi tam serum ius uindicat, hactenus exul? 
nimirum uacuae credentur friuola famae, 
quae miseros optare iubet quandoque futuri 
spem fortasse boni, lenta ut solacia mollem 
desidiam pigro rerum meditamine palpent. 
quidni illos spes palpet iners, quos puluere in isto 
tirones Bellona truci non excitat aere, 
inbellesque animos uirtus tepefacta resoluit? 
anne Pudicitiae gelidum iecur utile bello est? 
an tenerum Pietatis opus sudatur in armis? 
quam pudet, o Mauors et uirtus conscia, talem 
contra stare aciem ferroque lacessere nugas, 
et cum uirgineis dextram conferre choreis, 
Iustitia est ubi semper egens et pauper Honestas, 
arida Sobrietas, albo Ieiunia uultu, 
sanguine uix tenui Pudor interfusus, aperta 
Simplicitas et ad omne patens sine tegmine uulnus, 
et prostrata in humum nec libera iudice sese 
Mens Humilis, quam degenerem trepidatio prodit! 
faxo ego, sub pedibus stipularum more teratur 
inualida ista manus; neque enim perfringere duris 
dignamur gladiis, algenti et sanguine ferrum 
inbuere fragilique uiros foedare triumpho." 
talia uociferans rapidum calcaribus urget 
cornipedem laxisque uolat temeraria frenis, 
hostem humilem cupiens inpulsu umbonis equini 
sternere deiectamque supercalcare ruinam. 
sed cadit in foueam praeceps, quam callida forte 
Fraus interciso subfoderat aequore furtim, 
Fraus detestandis Vitiorum e pestibus una, 
fallendi uersuta opifex, quae praescia belli 
planitiem scrobibus uitiauerat insidiosis 
hostili de parte latens, ut fossa ruentes 
exciperet cuneos atque agmina mersa uoraret; 
ac ne fallacem puteum deprendere posset 
cauta acies, uirgis adopertas texerat oras, 
et superinposito simularat caespite campum. 
at regina humilis, quamuis ignara, manebat 
ulteriore loco nec adhuc ad Fraudis opertum 
uenerat aut foueae calcarat furta malignae. 
hunc eques illa dolum, dum fertur praepete cursu, 
incidit, et caecum subito patefecit hiatum. 
prona ruentis equi ceruice inuoluitur, ac sub 
pectoris inpressu fracta inter crura rotatur. 
at Virtus placidi moderaminis, ut leuitatem 
prospicit obtritam monstri sub morte iacentis, 
intendit gressum mediocriter, os quoque parce 
erigit et comi moderatur gaudia uultu. 
cunctanti Spes fida comes succurrit et offert 
ultorem gladium laudisque inspirat amorem. 
illa cruentatam correptis crinibus hostem 
protrahit et faciem laeua reuocante supinat, 
tunc caput orantis flexa ceruice resectum 
eripit ac madido suspendit colla capillo. 
extinctum Vitium sancto Spes increpat ore: 
"desine grande loqui; frangit deus omne superbum, 
magna cadunt, inflata crepant, tumefacta premuntur. 
disce supercilium deponere, disce cauere 
ante pedes foueam, quisquis sublime minaris. 
peruulgata uiget nostri sententia Christi 
scandere celsa humiles et ad ima redire feroces. 
uidimus horrendum membris animisque Goliam 
inualida cecidisse manu: puerilis in illum 
dextera fundali torsit stridore lapillum 
traiectamque cauo penetrauit uulnere frontem. 
ille minax, rigidus, iactans, truculentus, amarus, 
dum tumet indomitum, dum formidabile feruet, 
dum sese ostentat, clipeo dum territat auras, 
expertus pueri quid possint ludicra parui 
subcubuit teneris bellator turbidus annis. 
me tunc ille puer uirtutis pube secutus 
florentes animos sursum in mea regna tetendit, 
seruatur quia certa mihi domus omnipotentis 
sub pedibus domini, meque ad sublime uocantem 
uictores caesa culparum labe capessunt." 
dixit, et auratis praestringens aëra pinnis 
in caelum se uirgo rapit. mirantur euntem 
Virtutes tolluntque animos in uota uolentes 
ire simul, ni bella duces terrena retardent. 
confligunt Vitiis seque ad sua praemia seruant. 
 
uenerat occiduis mundi de finibus hostis 
Luxuria, extinctae iamdudum prodiga famae, 
delibuta comas, oculis uaga, languida uoce, 
perdita deliciis, uitae cui causa uoluptas, 
elumbem mollire animum, petulanter amoenas 
haurire inlecebras et fractos soluere sensus. 
ac tunc peruigilem ructabat marcida cenam, 
sub lucem quia forte iacens ad fercula raucos 
audierat lituos, atque inde tepentia linquens 
pocula lapsanti per uina et balsama gressu 
ebria calcatis ad bellum floribus ibat. 
non tamen illa pedes, sed curru inuecta uenusto 
saucia mirantum capiebat corda uirorum. 
o noua pugnandi species! non ales harundo 
neruum pulsa fugit, nec stridula lancea torto 
emicat amento, frameam nec dextra minatur; 
sed uiolas lasciua iacit foliisque rosarum 
dimicat et calathos inimica per agmina fundit. 
inde eblanditis Virtutibus halitus inlex 
inspirat tenerum labefacta per ossa uenenum, 
et male dulcis odor domat ora et pectora et arma 
ferratosque toros obliso robore mulcet. 
deiciunt animos ceu uicti et spicula ponunt, 
turpiter, heu, dextris languentibus obstupefacti 
dum currum uaria gemmarum luce micantem 
mirantur, dum bratteolis crepitantia lora 
et solido ex auro pretiosi ponderis axem 
defixis inhiant obtutibus et radiorum 
argento albentem seriem, quam summa rotarum 
flexura electri pallentis continet orbe. 
et iam cuncta acies in deditionis amorem 
sponte sua uersis transibat perfida signis 
Luxuriae seruire uolens dominaeque fluentis 
iura pati et laxa ganearum lege teneri. 
ingemuit tam triste nefas fortissima Virtus 
Sobrietas, dextro socios decedere cornu 
inuictamque manum quondam sine caede perire. 
uexillum sublime crucis, quod in agmine primo 
dux bona praetulerat, defixa cuspide sistit, 
instauratque leuem dictis mordacibus alam 
exstimulans animos nunc probris, nunc prece mixta: 
"quis furor insanas agitat caligine mentes? 
quo ruitis? cui colla datis? quae uincula tandem, 
pro pudor, armigeris amor est perferre lacertis, 
lilia luteolis interlucentia sertis 
et ferrugineo uernantes flore coronas? 
his placet adsuetas bello iam tradere palmas 
nexibus, his rigidas nodis innectier ulnas, 
ut mitra caesariem cohibens aurata uirilem 
conbibat infusum croceo religamine nardum, 
post inscripta oleo frontis signacula, per quae 
unguentum regale datum est et chrisma perenne, 
ut tener incessus uestigia syrmate uerrat 
sericaque infractis fluitent ut pallia membris, 
post inmortalem tunicam quam pollice docto 
texuit alma Fides, dans inpenetrabile tegmen 
pectoribus lotis, dederat quibus ipsa renasci, 
inde ad nocturnas epulas, ubi cantharus ingens 
despuit effusi spumantia damna Falerni 
in mensam cyathis stillantibus, uda ubi multo 
fulcra mero ueterique toreumata rore rigantur? 
excidit ergo animis eremi sitis, excidit ille 
fons patribus de rupe datus, quem mystica uirga 
elicuit scissi salientem uertice saxi? 
angelicusne cibus prima in tentoria uestris 
fluxit auis, quem nunc sero felicior aeuo 
uespertinus edit populus de corpore Christi? 
his uos inbutos dapibus iam crapula turpis 
Luxuriae ad madidum rapit inportuna lupanar, 
quosque uiros non Ira fremens, non idola bello 
cedere conpulerant, saltatrix ebria flexit! 
state, precor, uestri memores, memores quoque Christi 
quae sit uestra tribus, quae gloria, quis deus et rex, 
quis dominus meminisse decet. uos nobile Iudae 
germen ad usque dei genetricem, qua deus ipse 
esset homo, procerum uenistis sanguine longo. 
excitet egregias mentes celeberrima Dauid 
gloria continuis bellorum exercita curis, 
excitet et Samuel, spolium qui diuite ab hoste 
adtrectare uetat nec uictum uiuere regem 
incircumcisum patitur, ne praeda superstes 
uictorem placidum recidiua in proelia poscat. 
parcere iam capto crimen putat ille tyranno, 
at uobis contra uinci et subcumbere uotum est. 
paeniteat, per si qua mouet reuerentia summi 
numinis, hoc tam dulce malum uoluisse nefanda 
proditione sequi; si paenitet, haud nocet error. 
paenituit Ionatham ieiunia sobria dulci 
conuiolasse fauo sceptri mellisque sapore 
heu male gustato, regni dum blanda uoluptas 
oblectat iuuenem iurataque sacra resoluit. 
sed quis paenituit, nec sors lacrimabilis illa est, 
nec tinguit patrias sententia saeua secures. 
en ego Sobrietas, si conspirare paratis, 
pando uiam cunctis Virtutibus, ut malesuada 
Luxuries, multo stipata satellite, poenas 
cum legione sua Christo sub iudice pendat." 
sic effata crucem domini feruentibus offert 
obuia quadriiugis, lignum uenerabile in ipsos 
intentans frenos. quod ut expauere feroces 
cornibus obpansis et summa fronte coruscum, 
uertunt praecipitem caeca formidine fusi 
per praerupta fugam. fertur resupina reductis 
nequiquam loris auriga comamque madentem 
puluere foedatur. tunc et uertigo rotarum 
inplicat excussam dominam; nam prona sub axem 
labitur et lacero tardat sufflamine currum. 
addit Sobrietas uulnus letale iacenti, 
coniciens silicem rupis de parte molarem. 
hunc uexilliferae quoniam fors obtulit ictum 
spicula nulla manu sed belli insigne gerenti, 
casus agit saxum, medii spiramen ut oris 
frangeret, et recauo misceret labra palato. 
dentibus introrsum resolutis lingua resectam 
dilaniata gulam frustis cum sanguinis inplet. 
insolitis dapibus crudescit guttur, et ossa 
conliquefacta uorans reuomit quas hauserat offas. 
"ebibe iam proprium post pocula multa cruorem," 
uirgo ait increpitans, "sint haec tibi fercula tandem 
tristia praeteriti nimiis pro dulcibus aeui. 
lasciuas uitae inlecebras gustatus amarae 
mortis et horrifico sapor ultimus asperat haustu." 
caede ducis dispersa fugit trepidante pauore 
nugatrix acies. Iocus et Petulantia primi 
cymbala proiciunt; bellum nam talibus armis 
ludebant resono meditantes uulnera sistro. 
dat tergum fugitiuus Amor, lita tela ueneno 
et lapsum ex umeris arcum pharetramque cadentem 
pallidus ipse metu sua post uestigia linquit. 
Pompa, ostentatrix uani splendoris, inani 
exuitur nudata peplo; discissa trahuntur 
serta Venustatis collique ac uerticis aurum 
soluitur, et gemmas Discordia dissona turbat. 
non piget adtritis pedibus per acuta frutecta 
ire Voluptatem, quoniam uis maior acerbam 
conpellit tolerare fugam; formido pericli 
praedurat teneras iter ad cruciabile plantas. 
qua se cumque fugax trepidis fert cursibus agmen, 
damna iacent, crinalis acus, redimicula, uittae, 
fibula, flammeolum, strophium, diadema, monile. 
his se Sobrietas et totus Sobrietatis 
abstinet exuuiis miles damnataque castis 
scandala proculcat pedibus, nec fronte seueros 
coniuente oculos praedarum ad gaudia flectit. 
fertur Auaritia gremio praecincta capaci, 
quidquid Luxus edax pretiosum liquerat, unca 
corripuisse manu, pulchra in ludibria uasto 
ore inhians aurique legens fragmenta caduci 
inter harenarum cumulos. nec sufficit amplos 
inpleuisse sinus; iuuat infercire cruminis 
turpe lucrum et grauidos furtis distendere fiscos, 
quos laeua celante tegit laterisque sinistri 
uelat opermento; uelox nam dextra rapinas 
abradit spoliisque ungues exercet aënos. 
Cura, Famis, Metus, Anxietas, Periuria, Pallor, 
Corruptela, Dolus, Commenta, Insomnia, Sordes, 
Eumenides uariae monstri comitatus aguntur. 
nec minus interea rabidorum more luporum 
Crimina persultant toto grassantia campo, 
matris Auaritiae nigro de lacte creata. 
si fratris galeam fuluis radiare ceraunis 
germanus uidit conmilito, non timet ensem 
exerere atque caput socio mucrone ferire, 
de consanguineo rapturus uertice gemmas. 
filius extinctum belli sub sorte cadauer 
aspexit si forte patris, fulgentia bullis 
cingula et exuuias gaudet rapuisse cruentas: 
cognatam Ciuilis agit Discordia praedam, 
nec parcit propriis Amor insatiatus Habendi 
pigneribus spoliatque suos Famis inpia natos. 
talia per populos edebat funera uictrix 
orbis Auaritia, sternens centena uirorum 
millia uulneribus uariis: hunc lumine adempto 
effossisque oculis uelut in caligine noctis 
caecum errare sinit perque offensacula multa 
ire, nec oppositum baculo temptare periclum. 
porro alium capit intuitu fallitque uidentem, 
insigne ostentans aliquid, quod dum petit ille, 
excipitur telo incautus cordisque sub ipso 
saucius occulto ferrum suspirat adactum. 
multos praecipitans in aperta incendia cogit 
nec patitur uitare focos, quibus aestuat aurum, 
quod petit arsurus pariter speculator auarus. 
omne hominum rapit illa genus, mortalia cuncta 
occupat interitu, neque est uiolentius ullum 
terrarum Vitium, quod tantis cladibus aeuum 
mundani inuoluat populi damnetque gehennae. 
quin ipsos temptare manu, si credere dignum est, 
ausa sacerdotes domini, qui proelia forte 
ductores primam ante aciem pro laude gerebant 
uirtutum, magnoque inplebant classica flatu. 
et fors innocuo tinxisset sanguine ferrum, 
ni Ratio armipotens, gentis Leuitidis una 
semper fida comes, clipeum obiectasset et atrae 
hostis ab incursu claros texisset alumnos. 
stant tuti Rationis ope, stant turbine ab omni 
inmunes fortesque animi; uix in cute summa 
praestringens paucos tenui de uulnere laedit 
cuspis Auaritiae. stupuit Luis inproba castis 
heroum iugulis longe sua tela repelli; 
ingemit et dictis ardens furialibus infit: 
"uincimur, heu, segnes nec nostra potentia perfert 
uim solitam, languet uiolentia saeua nocendi, 
sueuerat inuictis quae uiribus omnia ubique 
rumpere corda hominum; nec enim tam ferrea quemquam 
durauit natura uirum, cuius rigor aera 
sperneret aut nostro foret inpenetrabilis auro. 
ingenium omne neci dedimus; tenera, aspera, dura, 
docta, indocta simul, bruta et sapientia, nec non 
casta, incesta meae patuerunt pectora dextrae. 
sola igitur rapui quidquid Styx abdit auaris 
gurgitibus. nobis ditissima Tartara debent 
quos retinent populos. quod uoluunt saecula nostrum est, 
quod miscet mundus, uesana negotia, nostrum. 
qui fit praeualidas quod pollens gloria uires 
deserit et cassos ludit fortuna lacertos? 
sordet Christicolis rutilantis fulua monetae 
effigies, sordent argenti emblemata, et omnis 
thensaurus nigrante oculis uilescit honore. 
quid sibi docta uolunt fastidia? nonne triumphum 
egimus e Scarioth, magnus qui discipulorum 
et conuiua dei, dum fallit foedere mensae 
haudquaquam ignarum dextramque parabside iungit, 
incidit in nostrum flammante cupidine telum, 
infamem mercatus agrum de sanguine amici 
numinis, obliso luiturus iugera collo? 
uiderat et Iericho propria inter funera quantum 
posset nostra manus, cum uictor concidit Achar. 
caedibus insignis murali et strage superbus 
subcubuit capto uictis ex hostibus auro, 
dum uetitis insigne legens anathema fauillis 
maesta ruinarum spolia insatiabilis haurit. 
non illum generosa tribus, non plebis auitae 
iuuit Iuda parens, Christo quandoque propinquo 
nobilis et tali felix patriarcha nepote. 
quis placet exemplum generis, placeat quoque forma 
exitii: sit poena eadem, quibus et genus unum est. 
quid moror aut Iudae populares aut populares 
sacricolae summi (summus nam fertur Aaron) 
fallere fraude aliqua Martis congressibus inpar? 
nil refert armis contingat palma dolisue." 
dixerat et toruam faciem furialiaque arma 
exuit inque habitum sese transformat honestum; 
fit Virtus specie uultuque et ueste seuera 
quam memorant Frugi, parce cui uiuere cordi est 
et seruare suum; tamquam nil raptet auare, 
artis adumbratae meruit ceu sedula laudem. 
huius se specie mendax Bellona coaptat, 
non ut auara lues, sed Virtus parca putetur; 
nec non et tenero pietatis tegmine crines 
obtegit anguinos, ut candida palla latentem 
dissimulet rabiem diroque obtenta furori, 
quod rapere et clepere est auideque abscondere parta, 
natorum curam dulci sub nomine iactet. 
talibus inludens male credula corda uirorum 
fallit imaginibus, monstrumque ferale sequuntur 
dum credunt Virtutis opus; capit inpia Erinys 
consensu faciles manicisque tenacibus artat. 
attonitis ducibus perturbatisque maniplis 
nutabat Virtutum acies errore biformis 
portenti, ignorans quid amicum credat in illo 
quidue hostile notet: letum uersatile et anceps 
lubricat incertos dubia sub imagine uisus, 
cum subito in medium frendens Operatio campum 
prosilit auxilio sociis, pugnamque capessit 
militiae postrema gradu, sed sola duello 
inpositura manum, ne quid iam triste supersit. 
omne onus ex umeris reiecerat, omnibus ibat 
nudata induuiis multo et se fasce leuarat, 
olim diuitiis grauibusque oppressa talentis, 
libera nunc miserando inopum, quos larga benigne 
fouerat effundens patrium bene prodiga censum. 
iam loculos ditata fidem spectabat inanes, 
aeternam numerans redituro faenore summam. 
horruit inuictae Virtutis fulmen et inpos 
mentis Auaritia stupefactis sensibus haesit 
certa mori: nam quae fraudis uia restet, ut ipsa 
calcatrix mundi mundanis uicta fatiscat 
inlecebris spretoque iterum sese inplicet auro? 
inuadit trepidam Virtus fortissima duris 
ulnarum nodis, obliso et gutture frangit 
exsanguem siccamque gulam; conpressa ligantur 
uincla lacertorum sub mentum et faucibus artis 
extorquent animam, nullo quae uulnere rapta 
palpitat atque aditu spiraminis intercepto 
inclusam patitur uenarum carcere mortem. 
illa reluctanti genibusque et calcibus instans 
perfodit et costas atque ilia rumpit anhela, 
mox spolia exstincto de corpore diripit, auri 
sordida frusta rudis nec adhuc fornace recoctam 
materiam, tineis etiam marsuppia crebris 
exesa et uirides obducta aerugine nummos 
dispergit seruata diu uictrix et egenis 
dissipat ac tenues captiuo munere donat. 
tunc circumfusam uultu exultante coronam 
respiciens alacris media inter milia clamat: 
"soluite procinctum, iusti, et discedite ab armis! 
causa mali tanti iacet interfecta; lucrandi 
ingluuie pereunte licet requiescere sanctis. 
summa quies nil uelle super quam postulet usus 
debitus, ut simplex alimonia uestis et una 
infirmos tegat ac recreet mediocriter artus 
expletumque modum naturae non trahat extra. 
intressurus iter peram ne tollito, neue 
de tunicae alterius gestamine prouidus ito, 
nec te sollicitet res crastina, ne cibus aluo 
defuerit: redeunt escae cum sole diurnae. 
nonne uides ut nulla auium cras cogitet ac se 
pascendam, praestante deo, non anxia credat? 
confidunt uolucres uictum non defore uiles, 
passeribusque subest modico uenalibus asse 
indubitata fides dominum curare potentem 
ne pereant. tu, cura dei, facies quoque Christi, 
addubitas ne te tuus umquam deserat auctor? 
ne trepidate, homines; uitae dator et dator escae est. 
quaerite luciferum caelesti dogmate pastum, 
qui spem multiplicans alat inuitiabilis aeui, 
corporis inmemores: memor est qui condidit illud 
subpeditare cibos atque indiga membra fouere." 
 
his dictis curae emotae, Metus et Labor et Vis 
et Scelus et placitae fidei Fraus infitiatrix 
depulsae uertere solum. Pax inde fugatis 
hostibus alma abigit bellum, discingitur omnis 
terror et auulsis exfibulat ilia zonis. 
uestis ad usque pedes descendens defluit imos, 
temperat et rapidum priuata modestia gressum. 
cornicinum curua aera silent, placabilis inplet 
uaginam gladius, sedato et puluere campi 
suda redit facies liquidae sine nube diei, 
purpuream uideas caeli clarescere lucem. 
agmina casta super uultum sensere Tonantis 
adridere hilares pulso certamine turmae, 
et Christum gaudere suis uictoribus arce 
aetheris ac patrium famulis aperire profundum. 
dat signum felix Concordia reddere castris 
uictrices aquilas atque in tentoria cogi. 
numquam tanta fuit species nec par decus ulli 
militiae, cum dispositis bifida agmina longe 
duceret ordinibus peditum psallente caterua, 
ast alia de parte equitum resonantibus hymnis. 
non aliter cecinit respectans uictor hiantem 
Istrahel rabiem ponti post terga minacis, 
cum iam progrediens calcaret litora sicco 
ulteriora pede, stridensque per extima calcis 
mons rueret pendentis aquae nigrosque relapso 
gurgite Nilicolas fundo deprenderet imo, 
ac refluente sinu iam redderet unda natatum 
piscibus et nudas praeceps operiret harenas. 
pulsauit resono modulantia tympana plectro 
turba dei celebrans mirum ac memorabile saeclis 
omnipotentis opus, liquidas inter freta ripas 
fluctibus incisis et subsistente procella 
crescere suspensosque globos potuisse teneri. 
sic expugnata Vitiorum gente resultant 
mystica dulcimodis Virtutum carmina psalmis. 
uentum erat ad fauces portae castrensis, ubi artum 
liminis introitum bifori dant cardine claustra. 
nascitur hic inopina mali lacrimabilis astu 
tempestas, placidae turbatrix inuida pacis, 
quae tantum subita uexaret clade triumphum. 
inter confertos cuneos Concordia forte 
dum stipata pedem iam tutis moenibus infert, 
excipit occultum Vitii latitantis ab ictu 
mucronem laeuo in latere, squalentia quamuis 
texta catenato ferri subtegmine corpus 
ambirent sutis et acumen uulneris hamis 
respuerent, rigidis nec fila tenacia nodis 
inpactum sinerent penetrare in uiscera telum. 
rara tamen chalybem tenui transmittere puncto 
commissura dedit, qua sese extrema politae 
squama ligat tunicae sinus et sibi conserit oras. 
intulit hoc uulnus pugnatrix subdola uictae 
partis et incautis uictoribus insidiata est. 
nam pulsa culparum acie Discordia nostros 
intrarat cuneos sociam mentita figuram. 
scissa procul palla structum et serpente flagellum 
multiplici media camporum in strage iacebant. 
ipsa redimitos olea frondente capillos 
ostentans festis respondet laeta choreis. 
sed sicam sub ueste tegit, te, maxima Virtus, 
te solam tanto e numero, Concordia, tristi 
fraude petens. sed non uitalia rumpere sacri 
corporis est licitum, summo tenus extima tactu 
laesa cutis tenuem signauit sanguine riuum. 
exclamat Virtus subito turbata: "quid hoc est? 
quae manus hic inimica latet, quae prospera nostra 
uulnerat et ferrum tanta inter gaudia uibrat? 
quid iuuat indomitos bello sedasse Furores 
et sanctum Vitiis pereuntibus omne receptum, 
si Virtus sub pace cadit?" trepida agmina maestos 
conuertere oculos: stillabat uulneris index 
ferrata de ueste cruor, mox et pauor hostem 
comminus adstantem prodit; nam pallor in ore 
conscius audacis facti dat signa reatus 
et deprensa tremunt languens manus et color albens. 
circumstat propere strictis mucronibus omnis 
Virtutum legio exquirens feruente tumultu 
et genus et nomen, patriam sectamque, deumque 
quem colat et missu cuiatis uenerit. illa 
exsanguis turbante metu: "Discordia dicor, 
cognomento Heresis; deus est mihi discolor," inquit, 
"nunc minor, aut maior, modo duplex et modo simplex, 
cum placet, aërius et de phantasmate uisus, 
aut innata anima est quoties uolo ludere numen; 
praeceptor Belia mihi, domus et plaga mundus." 
non tulit ulterius capti blasphemia monstri 
Virtutum regina Fides, sed uerba loquentis 
inpedit et uocis claudit spiramina pilo, 
pollutam rigida transfigens cuspide linguam. 
carpitur innumeris feralis bestia dextris; 
frustatim sibi quisque rapit quod spargat in auras 
quod canibus donet, coruis quod edacibus ultro 
offerat, inmundis caeno exhalante cloacis 
quod trudat, monstris quod mandet habere marinis. 
discissum foedis animalibus omne cadauer 
diuiditur, ruptis Heresis perit horrida membris. 
 
conpositis igitur rerum morumque secundis 
in commune bonis, tranquillae plebis ad unum 
sensibus in tuta valli statione locatis 
struitur media castrorum sede tribunal 
editiore loco, tumulus quem uerti 
exstruitur media castrorum sede tribunal 
editiore loco, tumulus quem uertice acuto 
excitat in speculam, subiecta unde omnia late 
liber inoffenso circum inspicit aëre uisus. 
hunc sincera Fides simul et Concordia, sacro 
foedere iuratae Christi sub amore sorores, 
conscendunt apicem; mox et sublime tribunal 
par sanctum carumque sibi supereminet aequo 
iure potestatis, consistunt aggere summo 
conspicuae populosque iubent adstare frequentes. 
concurrunt alacres castris ex omnibus omnes, 
nulla latet pars Mentis iners, quae corporis ullo 
intercepta sinu per conceptacula sese 
degeneri languore tegat, tentoria apertis 
cuncta patent uelis, reserantur carbasa, ne quis 
marceat obscuro stertens habitator operto. 
auribus intentis expectant contio, quidnam 
uictores post bella uocet Concordia princeps, 
quam uelit atque Fides Virtutibus addere legem. 
erumpit prima in uocem Concordia tali 
adloquio: "cumulata quidem iam gloria uobis, 
o patris, o domini fidissima pignera Christi, 
contigit: extincta est multo certamine saeua 
barbaries, sanctae quae circumsaepserat urbis 
indigenas, ferroque uiros flammaque premebat. 
publica sed requies priuatis rure foroque 
constat amicitiis: scissura domestica turbat 
rem populi, titubatque foris quod dissidet intus. 
ergo cauete, uiri, ne sit sententia discors 
Sensibus in nostris, ne secta exotica tectis 
nascatur conflata odiis, quia fissa uoluntas 
confundit uariis arcana biformia fibris. 
quod sapimus coniungat amor; quod uiuimus uno 
conspiret studio: nil dissociabile firmum est. 
utque homini atque deo medius interuenit Iesus, 
qui sociat mortale patri, ne carnea distent 
Spiritui aeterno sitque ut deus unus utrumque, 
sic, quidquid gerimus mentisque et corporis actu, 
spiritus unimodis texat conpagibus unus. 
pax plenum Virtutis opus, pax summa laborum, 
pax belli exacti pretium est pretiumque pericli. 
sidera pace uigent, consistunt terrea pace. 
nil placitum sine pace deo: non munus ad aram 
cum cupias offerre probat, si turbida fratrem 
mens inpacati sub pectoris oderit antro, 
nec, si flammicomis Christi pro nomine martyr 
ignibus insilias seruans inamabile uotum 
bile sub obliqua, pretiosam proderit Iesu 
inpendisse animam, meriti quia clausula pax est. 
non inflata tumet, non inuidet aemula fratri, 
omnia perpetitur patiens atque omnia credit, 
nunquam laesa dolet, cuncta offensacula donat, 
occasum lucis uenia praecurrere gestit, 
anxia ne stabilem linquat sol conscius iram. 
quisque litare deo mactatis uult holocaustis, 
offerat in primis pacem: nulla hostia Christo 
dulcior: hoc solo sancta ad donaria uultum 
munere conuertens liquido oblectatur odore. 
sed tamen et niueis tradit deus ipse columbis 
pinnatum tenera plumarum ueste colubrum 
rimante ingenio docte internoscere mixtum 
innocuis auibus; latet et lupus ore cruento 
lacteolam mentitus ouem sub uellere molli, 
cruda per agninos exercens funera rictus. 
hac sese occultat Photinus et Arrius arte, 
inmanes feritate lupi. discrimina produnt 
nostra recensque cruor, quamuis de corpore summo, 
quid possit furtiua manus." gemitum dedit omnis 
Virtutum populus casu concussus acerbo. 
tum generosa Fides haec subdidit: "immo secundis 
in rebus cesset gemitus. Concordia laesa est, 
sed defensa Fides: quin et Concordia sospes, 
germanam comitata Fidem, sua uulnera ridet. 
haec mea sola salus, nihil hac mihi triste recepta. 
unum opus egregio restat post bella labori, 
o proceres, regni quod tandem pacifer heres 
belligeri, armatae successor inermus et aulae, 
instituit Solomon, quoniam genitoris anheli 
fumarat calido regum de sanguine dextra. 
sanguine nam terso templum fundatur et ara 
ponitur auratis Christi domus ardua tectis. 
tunc Hierusalem templo inlustrata quietum 
suscepit iam diua deum, circumuaga postquam 
sedit marmoreis fundata altaribus arca. 
surgat et in nostris templum uenerabile castris, 
omnipotens cuius sanctorum sancta reuisat. 
nam quid terrigenas ferro pepulisse phalangas 
Culparum prodest, hominis si Filius arce 
aetheris inlapsus purgati corporis urbem 
intret inornatam templi splendentis egenus? 
hactenus alternis sudatum est comminus armis: 
munia nunc agitet tacitae toga candida pacis, 
atque sacris sedem properet discincta iuuentus." 
haec ubi dicta dedit, gradibus regina superbis 
desiluit tantique operis Concordia consors 
metatura nouum iacto fundamine templum. 
aurea planitiem spatiis percurrit harundo 
dimensis, quadrent ut quattuor undique frontes, 
ne commissuris distantibus angulus inpar 
argutam mutilet per dissona semetra normam. 
Aurorae de parte tribus plaga lucida portis 
inlustrata patet, triplex aperitur ad austrum 
portarum numerus, tris occidualibus offert 
ianua trina fores, totiens aquilonis ad axem 
panditur alta domus. nullum illic structile saxum, 
sed caua per solidum multoque forata dolatu 
gemma relucenti limen conplectitur arcu, 
uestibulumque lapis penetrabile concipit unus. 
portarum summis inscripta in postibus auro 
nomina apostolici fulgent bis sena senatus. 
Spiritus his titulis arcana recondita mentis 
ambit et electos uocat in praecordia sensus; 
quaque hominis natura uiget, quam corpore toto 
quadrua uis animat, trinis ingressibus aram 
cordis adit castisque colit sacraria uotis; 
seu pueros sol primus agat, seu feruor ephebos 
incendat nimius, seu consummabilis aeui 
perficiat lux plena uiros, siue algida borrae 
aetas decrepitam uocet ad pia sacra senectam, 
occurrit trinum quadrina ad compita nomen, 
quod bene discipulis disponit rex duodenis. 
quin etiam totidem gemmarum insignia textis 
parietibus distincta micant, animasque colorum 
uiuentes liquido lux euomit alta profundo. 
ingens chrysolitus, natiuo interlitus auro, 
hinc sibi sapphirum sociauerat, inde beryllum, 
distantesque nitor medius uariabat honores. 
hic chalcedon hebes perfunditur ex hyacinthi 
lumine uicino; nam forte cyanea propter 
stagna lapis cohibens ostro fulgebat aquoso. 
sardonicem pingunt amethystina, pingit iaspis 
sardium iuxta adpositum pulcherque topazon. 
has inter species smaragdina gramine uerno 
prata uirent uoluitque uagos lux herbida fluctus. 
te quoque conspicuum structura interserit, ardens 
chrysoprase, et sidus saxis stellantibus addit. 
stridebat grauidis funalis machina uinclis 
inmensas rapiens alta ad fastigia gemmas. 
at domus interior septem subnixa columnis 
crystalli algentis uitrea de rupe recisis 
construitur, quarum tegit edita calculus albens 
in conum caesus capita et sinuamine subter 
subductus conchae in speciem, quod mille talentis 
margaritum ingens, opibusque et censibus hastae 
addictis, animosa Fides mercata pararat. 
hoc residet solio pollens Sapientia et omne 
consilium regni celsa disponit ab aula, 
tutandique hominis leges sub corde retractat. 
in manibus dominae sceptrum non arte politum 
sed ligno uiuum uiridi est, quod stirpe reciso, 
quamuis nullus alat terreni caespitis umor, 
fronde tamen uiret incolumi, tum sanguine tinctis 
intertexta rosis candentia lilia miscet 
nescia marcenti florem submittere collo. 
huius forma fuit sceptri gestamen Aaron 
floriferum, sicco quod germina cortice trudens 
explicuit tenerum spe pubescente decorem 
inque nouos subito tumuit uirga arida fetus. 
 
reddimus aeternas, indulgentissime doctor, 
grates, Christe, tibi, meritosque sacramus honores 
ore pio; nam cor uitiorum stercore sordet. 
tu nos corporei latebrosa pericula operti 
luctantisque animae uoluisti agnoscere casus. 
nouimus ancipites nebuloso in pectore sensus 
sudare alternis conflictibus, et uariato 
pugnarum euentu nunc indole crescere dextra, 
nunc inclinatis uirtutibus ad iuga uitae 
deteriora trahi seseque addicere noxis 
turpibus et propriae iacturam ferre salutis. 
o quotiens animam, uitiorum peste repulsa, 
sensimus incaluisse deo! quotiens tepefactum 
caeleste ingenium post gaudia candida taetro 
cessisse stomacho! feruent bella horrida, feruent 
ossibus inclusa, fremit et discordibus armis 
non simplex natura hominis; nam uiscera limo 
effigiata premunt animam, contra ille sereno 
editus adflatu nigrantis carcere cordis 
aestuat, et sordes arta inter uincla recusat. 
spiritibus pugnant uariis lux atque tenebrae, 
distantesque animat duplex substantia uires, 
donec praesidio Christus deus adsit et omnes 
uirtutum gemmas conponat sede piata, 
atque, ubi peccatum regnauerat, aurea templi 
atria constituens texat spectamine morum 
ornamenta animae, quibus oblectata decoro 
aeternum solio diues Sapientia regnet. 
 

 
 
 
 
	 Prudentius 
	 Christian Latin 
	 The Latin Library 
	 The Classics Page