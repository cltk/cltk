Seneca: On Leisure
		 

		 
		 
	 

 

 L. ANNAEI SENECAE AD SERENVM DE OTIO
 

 

 
 I. 
 

 
1. * * * nobis magno consensu uitia commendant. Licet nihil aliud
quod sit salutare temptemus, proderit tamen per se ipsum secedere: meliores
erimus singuli. Quid quod secedere ad optimos uiros et aliquod exemplum
eligere ad quod uitam derigamus licet? Quod &lt;nisi&gt; in otio non fit:
tunc potest optineri quod semel placuit, ubi nemo interuenit qui iudicium
adhuc inbecillum populo adiutore detorqueat; tunc potest uita aequali et
uno tenore procedere, quam propositis diuersissimis scindimus. 2. Nam inter
cetera mala illud pessimum est, quod uitia ipsa mutamus. Sic ne hoc quidem
nobis contingit, permanere in malo iam familiari. Aliud ex alio placet
uexatque nos hoc quoque, quod iudicia nostra non tantum praua sed etiam
leuia sunt: fluctuamur aliudque ex alio comprendimus, petita relinquimus,
relicta repetimus, alternae inter cupiditatem nostram et paenitentiam uices
sunt. 3. Pendemus enim toti ex alienis iudiciis et id optimum nobis uidetur
quod petitores laudatoresque multos habet, non id quod laudandum petendumque
est, nec uiam bonam ac malam per se aestimamus sed turba uestigiorum, in
quibus nulla sunt redeuntium.
 

 
4. Dices mihi: 'quid ais, Seneca? deseris partes? Certe Stoici uestri
dicunt: "usque ad ultimum uitae finem in actu erimus, non desinemus communi
bono operam dare, adiuuare singulos, opem ferre etiam inimicis senili manu.
Nos sumus qui nullis annis uacationem damus et, quod ait ille uir disertissimus,
 

 
 
canitiem galea premimus;
 
 

 
nos sumus apud quos usque eo nihil ante mortem otiosum est ut, si res patitur,
non sit ipsa mors otiosa." Quid nobis Epicuri praecepta in ipsis Zenonis
principiis loqueris? Quin tu bene gnauiter, si partium piget, transfugis
potius quam prodis?' 5. Hoc tibi in praesentia respondebo: 'numquid uis
amplius quam ut me similem ducibus meis praestem? Quid ergo est? non quo
miserint me illi, sed quo duxerint ibo.'
 

 
 II. 
 

 
1. Nunc probabo tibi non desciscere me a praeceptis Stoicorum; nam ne
ipsi quidem a suis desciuerunt, et tamen excusatissimus essem, etiam si
non praecepta illorum sequerer sed exempla. Hoc quod dico in duas diuidam
partes: primum, ut possit aliquis uel a prima aetate contemplationi ueritatis
totum se tradere, rationem uiuendi quaerere atque exercere secreto; 2.
deinde, ut possit hoc aliquis emeritis stipendiis, profligatae aetatis,
iure optimo facere et ~ad alios actus animos~ referre, uirginum Vestalium
more, quae annis inter officia diuisis discunt facere sacra et cum didicerunt
docent.
 

 
 III. 
 

 
1. Hoc Stoicis quoque placere ostendam, non quia mihi legem dixerim
nihil contra dictum Zenonis Chrysippiue committere, sed quia res ipsa patitur
me ire in illorum sententiam, quoniam si quis semper unius sequitur, non
in curia sed in factione est. Vtinam quidem iam tenerentur omnia et in
aperto et confesso ueritas esset nihilque ex decretis mutaremus! nunc ueritatem
cum eis ipsis qui docent quaerimus.
 

 
2. Duae maxime et in hac re dissident sectae, Epicureorum et Stoicorum,
sed utraque ad otium diuersa uia mittit. Epicurus ait: 'non accedet ad
rem publicam sapiens, nisi si quid interuenerit'; Zenon ait: 'accedet ad
rem publicam, nisi si quid inpedierit.' 3. Alter otium ex proposito petit,
alter ex causa; causa autem illa late patet. Si res publica corruptior
est quam &lt;ut> adiuuari possit, si occupata est malis, non nitetur sapiens
in superuacuum nec se nihil profuturus inpendet; si parum habebit auctoritatis
aut uirium nec illum erit admissura res publica, si ualetudo illum inpediet,
quomodo nauem quassam non deduceret in mare, quomodo nomen in militiam
non daret debilis, sic ad iter quod inhabile sciet non accedet. 4. Potest
ergo et ille cui omnia adhuc in integro sunt, antequam ullas experiatur
tempestates, in tuto subsistere et protinus commendare se bonis artibus
et inlibatum otium exigere, uirtutium cultor, quae exerceri etiam quietissimis
possunt. 5. Hoc nempe ab homine exigitur, ut prosit hominibus, si fieri
potest, multis, si minus, paucis, si minus, proximis, si minus, sibi. Nam
cum se utilem ceteris efficit, commune agit negotium. Quomodo qui se deteriorem
facit non sibi tantummodo nocet sed etiam omnibus eis quibus melior factus
prodesse potuisset, sic quisquis bene de se meretur hoc ipso aliis prodest
quod illis profuturum parat.
 

 
 IV. 
 

 
1. Duas res publicas animo complectamur, alteram magnam et uere publicam
qua di atque homines continentur, in qua non ad hunc angulum respicimus
aut ad illum sed terminos ciuitatis nostrae cum sole metimur, alteram cui
nos adscripsit condicio nascendi; haec aut Atheniensium erit aut Carthaginiensium
aut alterius alicuius urbis quae non ad omnis pertineat homines sed ad
certos. Quidam eodem tempore utrique rei publicae dant operam, maiori minorique,
quidam tantum minori, quidam tantum maiori. 2. Huic maiori rei publicae
et in otio deseruire possumus, immo uero nescio an in otio melius, ut quaeramus
quid sit uirtus, una pluresne sint, natura an ars bonos uiros faciat; unum
sit hoc quod maria terrasque et mari ac terris inserta complectitur, an
multa eiusmodi corpora deus sparserit; continua sit omnis et plena materia
ex qua cuncta gignuntur, an diducta et solidis inane permixtum; quae sit
dei sedes, opus suum spectet an tractet, utrumne extrinsecus illi circumfusus
sit an toti inditus; inmortalis sit mundus an inter caduca et ad tempus
nata numerandus. Haec qui contemplatur, quid deo praestat? ne tanta eius
opera sine teste sint.
 

 
 V. 
 

 
1. Solemus dicere summum bonum esse secundum naturam uiuere: natura
nos ad utrumque genuit, et contemplationi rerum et actioni. Nunc id probemus
quod prius diximus. Quid porro? hoc non erit probatum, si se unusquisque
consuluerit quantam cupidinem habeat ignota noscendi, quam ad omnis fabulas
excitetur? 2. Nauigant quidam et labores peregrinationis longissimae una
mercede perpetiuntur cognoscendi aliquid abditum remotumque. Haec res ad
spectacula populos contrahit, haec cogit praeclusa rimari, secretiora exquirere,
antiquitates euoluere, mores barbararum audire gentium. 3. Curiosum nobis
natura ingenium dedit et artis sibi ac pulchritudinis suae conscia spectatores
nos tantis rerum spectaculis genuit, perditura fructum sui, si tam magna,
tam clara, tam subtiliter ducta, tam nitida et non uno genere formosa solitudini
ostenderet. 4. Vt scias illam spectari uoluisse, non tantum aspici, uide
quem nobis locum dederit: in media nos sui parte constituit et circumspectum
omnium nobis dedit; nec erexit tantummodo hominem, sed etiam habilem contemplationis
factura, ut ab ortu sidera in occasum labentia prosequi posset et uultum
suum circumferre cum toto, sublime fecit illi caput et collo flexili inposuit;
deinde sena per diem, sena per noctem signa producens nullam non partem
sui explicuit, ut per haec quae optulerat oculis eius cupiditatem faceret
etiam ceterorum. 5. Nec enim omnia nec tanta uisimus quanta sunt, sed acies
nostra aperit sibi inuestigandi uiam et fundamenta uero iacit, ut inquisitio
transeat ex apertis in obscura et aliquid ipso mundo inueniat antiquius:
unde ista sidera exierint; quis fuerit uniuersi status, antequam singula
in partes discederent; quae ratio mersa et confusa diduxerit; quis loca
rebus adsignauerit, suapte natura grauia descenderint, euolauerint leuia,
an praeter nisum pondusque corporum altior aliqua uis legem singulis dixerit;
an illud uerum sit quo maxime probatur homines diuini esse spiritus, partem
ac ueluti scintillas quasdam astrorum in terram desiluisse atque alieno
loco haesisse. 6. Cogitatio nostra caeli munimenta perrumpit nec contenta
est id quod ostenditur scire: 'illud' inquit 'scrutor quod ultra mundum
iacet, utrumne profunda uastitas sit an et hoc ipsum terminis suis cludatur;
qualis sit habitus exclusis, informia et confusa sint, [an] in omnem partem
tantundem loci optinentia, an et illa in aliquem cultum discripta sint;
huic cohaereant mundo, an longe ab hoc secesserint et hic in uacuo uolutetur;
indiuidua sint per quae struitur omne quod natum futurumque est, an continua
eorum materia sit et per totum mutabilis; utrum contraria inter se elementa
sint, an non pugnent sed per diuersa conspirent.' 7. Ad haec quaerenda
natus, aestima quam non multum acceperit temporis, etiam si illud totum
sibi uindicat. Qui licet nihil facilitate eripi, nihil neglegentia patiatur
excidere, licet horas suas auarissime seruet et usque in ultimum aetatis
humanae terminum procedat nec quicquam illi ex eo quod natura constituit
fortuna concutiat, tamen homo ad inmortalium cognitionem nimis mortalis
est. 8. Ergo secundum naturam uiuo si totum me illi dedi, si illius admirator
cultorque sum. Natura autem utrumque facere me uoluit, et agere et contemplationi
uacare: utrumque facio, quoniam ne contemplatio quidem sine actione est.
 

 
 VI. 
 

 
1. 'Sed refert' inquis 'an ad illam uoluptatis causa accesseris, nihil
aliud ex illa petens quam adsiduam contemplationem sine exitu; est enim
dulcis et habet inlecebras suas.' Aduersus hoc tibi respondeo: aeque refert
quo animo ciuilem agas uitam, an semper inquietus sis nec tibi umquam sumas
ullum tempus quo ab humanis ad diuina respicias. 2. Quomodo res adpetere
sine ullo uirtutum amore et sine cultu ingeni ac nudas edere operas minime
probabile est (misceri enim ista inter se et conseri debent), sic inperfectum
ac languidum bonum est in otium sine actu proiecta uirtus, numquam id quod
didicit ostendens. 3. Quis negat illam debere profectus suos in opere temptare,
nec tantum quid faciendum sit cogitare sed etiam aliquando manum exercere
et ea quae meditata est ad uerum perducere? Quodsi per ipsum sapientem
non est mora, si non actor deest sed agenda desunt, ecquid illi secum esse
permittes? 4. Quo animo ad otium sapiens secedit? ut sciat se tum quoque
ea acturum per quae posteris prosit. Nos certe sumus qui dicimus et Zenonem
et Chrysippum maiora egisse quam si duxissent exercitus, gessissent honores,
leges tulissent; quas non uni ciuitati, sed toti humano generi tulerunt.
Quid est ergo quare tale otium non conueniat uiro bono, per quod futura
saecula ordinet nec apud paucos contionetur sed apud omnis omnium gentium
homines, quique sunt quique erunt? 5. Ad summam, quaero an ex praeceptis
suis uixerint Cleanthes et Chrysippus et Zenon. &lt;Non> dubie respondebis
sic illos uixisse quemadmodum dixerant esse uiuendum: atqui nemo illorum
rem publicam administrauit. 'Non fuit' inquis 'illis aut ea fortuna aut
ea dignitas quae admitti ad publicarum rerum tractationem solet.' Sed idem
nihilominus non segnem egere uitam: inuenerunt quemadmodum plus quies ipsorum
hominibus prodesset quam aliorum discursus et sudor. Ergo nihilominus hi
multum egisse uisi sunt, quamuis nihil publice agerent.
 

 
 VII. 
 

 
1. Praeterea tria genera sunt uitae, inter quae quod sit optimum quaeri
solet: unum uoluptati uacat, alterum contemplationi, tertium actioni. Primum
deposita contentione depositoque odio quod inplacabile diuersa sequentibus
indiximus, uideamus ut haec omnia ad idem sub alio atque alio titulo perueniant:
nec ille qui uoluptatem probat sine contemplatione est, nec ille qui contemplationi
inseruit sine uoluptate est, nec ille cuius uita actionibus destinata est
sine contemplatione est. 2. 'Plurimum' inquis 'discriminis est utrum aliqua
res propositum sit an propositi alterius accessio.' Sit sane grande discrimen,
tamen alterum sine altero non est: nec ille sine actione contemplatur,
nec hic sine contemplatione agit, nec ille tertius, de quo male existimare
consensimus, uoluptatem inertem probat sed eam quam ratione efficit firmam
sibi; ita et haec ipsa uoluptaria secta in actu est. 3. Quidni in actu
sit, cum ipse dicat Epicurus aliquando se recessurum a uoluptate, dolorem
etiam adpetiturum, si aut uoluptati imminebit paenitentia aut dolor minor
pro grauiore sumetur? 4. Quo pertinet haec dicere? ut appareat contemplationem
placere omnibus; alii petunt illam, nobis haec statio, non portus est.
 

 
 VIII. 
 

 
1. Adice nunc [huc] quod e lege Chrysippi uiuere otioso licet: non dico
ut otium patiatur, sed ut eligat. Negant nostri sapientem ad quamlibet
rem publicam accessurum; quid autem interest quomodo sapiens ad otium ueniat,
utrum quia res publica illi deest an quia ipse rei publicae, si omnibus
defutura res publica est? Semper autem deerit fastidiose quaerentibus.
2. Interrogo ad quam rem publicam sapiens sit accessurus. Ad Atheniensium,
in qua Socrates damnatur, Aristoteles ne damnetur fugit? in qua opprimit
inuidia uirtutes? Negabis mihi accessurum ad hanc rem publicam sapientem.
Ad Carthaginiensium ergo rem publicam sapiens accedet, in qua adsidua seditio
et optimo cuique infesta libertas est, summa aequi ac boni uilitas, aduersus
hostes inhumana crudelitas, etiam aduersus suos hostilis? Et hanc fugiet.
3. Si percensere singulas uoluero, nullam inueniam quae sapientem aut quam
sapiens pati possit. Quodsi non inuenitur illa res publica quam nobis fingimus,
incipit omnibus esse otium necessarium, quia quod unum praeferri poterat
otio nusquam est. 4. Si quis dicit optimum esse nauigare, deinde negat
nauigandum in eo mari in quo naufragia fieri soleant et frequenter subitae
tempestates sint quae rectorem in contrarium rapiant, puto hic me uetat
nauem soluere, quamquam laudet nauigationem. * * *
 

 

 
  Seneca the Younger The Latin Library The Classics Page