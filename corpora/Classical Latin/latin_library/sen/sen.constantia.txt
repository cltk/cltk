Seneca: de Constantia
		 

		 
		 
	 

 

 L. ANNAEI SENECAE DIALOGORVM LIBER II
 
AD SERENVM
 
NEC INIVRIAM NEC CONTVMELIAM ACCIPERE SAPIENTEM
 DE CONSTANTIA SAPIENTIS
 

 

 
 I. 
 

 
1. Tantum inter Stoicos, Serene, et ceteros sapientiam professos interesse
quantum inter feminas et mares non inmerito dixerim, cum utraque turba
ad uitae societatem tantundem conferat, sed altera pars ad obsequendum,
altera imperio nata sit. Ceteri sapientes molliter et blande, ut fere domestici
et familiares medici aegris corporibus, non qua optimum et celerrimum est
medentur sed qua licet: Stoici uirilem ingressi uiam non ut amoena ineuntibus
uideatur curae habent, sed ut quam primum nos eripiat et in illum editum
uerticem educat qui adeo extra omnem teli iactum surrexit ut supra fortunam
emineat. 2. 'At ardua per quae uocamur et confragosa sunt.' Quid enim?
plano aditur excelsum? Sed ne tam abrupta quidem sunt quam quidam putant.
Prima tantum pars saxa rupesque habet et inuii speciem, sicut pleraque
ex longinquo speculantibus abscisa et conexa uideri solent, cum aciem longinquitas
fallat, deinde propius adeuntibus eadem illa quae in unum congesserat error
oculorum paulatim adaperiuntur, tum illis quae praecipitia ex interuallo
apparebant redit lene fastigium. 3. Nuper cum incidisset mentio M. Catonis, indigne ferebas, sicut es
iniquitatis inpatiens, quod Catonem aetas sua parum intellexisset, quod
supra Pompeios et Caesares surgentem infra Vatinios posuisset, et tibi
indignum uidebatur quod illi dissuasuro legem toga in foro esset erepta
quodque a rostris usque ad arcum Fabianum per seditiosae factionis manus
traditus uoces inprobas et sputa et omnis alias insanae multitudinis contumelias
pertulisset.
 

 
 II. 
 

 
1. Tum ego respondi habere te quod rei publicae nomine mouereris, quam
hinc P. Clodius, hinc Vatinius ac pessimus quisque uenundabat et caeca
cupiditate correpti non intellegebant se dum uendunt et uenire: pro ipso
quidem Catone securum te esse iussi; nullam enim sapientem nec iniuriam
accipere nec contumeliam posse, Catonem autem certius exemplar sapientis
uiri nobis deos inmortalis dedisse quam Vlixem et Herculem prioribus saeculis.
Hos enim Stoici nostri sapientes pronuntiauerunt, inuictos laboribus et
contemptores uoluptatis et uictores omnium terrorum. 2. Cato non cum feris
manus contulit, quas consectari uenatoris agrestisque est, nec monstra
igne ac ferro persecutus est, nec in ea tempora incidit quibus credi posset
caelum umeris unius inniti: excussa iam antiqua credulitate et saeculo
ad summam perducto sollertiam cum ambitu congressus, multiformi malo, et
cum potentiae inmensa cupiditate, quam totus orbis in tres diuisus satiare
non poterat, aduersus uitia ciuitatis degenerantis et pessum sua mole sidentis
stetit solus et cadentem rem publicam, quantum modo una retrahi manu poterat,
tenuit, donec abstractus comitem se diu sustentatae ruinae dedit simulque
extincta sunt quae nefas erat diuidi; neque enim Cato post libertatem uixit
nec libertas post Catonem. 3. Huic tu putas iniuriam fieri potuisse a populo
quod aut praeturam illi detraxit aut togam, quod sacrum illud caput purgamentis
oris adspersit? Tutus est sapiens nec ulla adfici aut iniuria aut contumelia
potest.
 

 
 III. 
 

 
1. Videor mihi intueri animum tuum incensum et efferuescentem, paras
adclamare: 'haec sunt quae auctoritatem praeceptis uestris detrahant. Magna
promittitis et quae ne optari quidem, nedum credi possint. Deinde ingentia
locuti cum pauperem negastis esse sapientem, non negatis solereilli et
seruum et tectum et cibum deesse; cum sapientem negastis insanire, non
negatis et alienari et parum sana uerba emittere et quidquid uis morbi
cogit audere; cum sapientem negastis seruum esse, idem non itis infitias
et ueniturum et imperata facturum et domino suo seruilia praestaturum ministeria:
ita sublato alte supercilio in eadem quae ceteri descenditis mutatis rerum
nominibus. 2. Tale itaque aliquid et in hoc esse suspicor, quod prima specie
pulchrum atque magnificum est, nec iniuriam nec contumeliam accepturum
esse sapientem. Multum autem interest utrum sapientem extra indignationem
an extra iniuriam ponas. Nam si dicis illum aequo animo laturum, nullum
habet priuilegium, contigit illi res uulgaris et quae discitur ipsa iniuriarum
adsiduitate, patientia; si negas accepturum iniuriam, id est neminem illi
temptaturum facere, omnibus relictis negotiis Stoicus fio.' 3. Ego uero sapientem non imaginario honore uerborum exornare constitui,
sed eo loco ponere quo nulla permittatur iniuria. 'Quid ergo? nemo erit
qui lacessat, qui temptet?' Nihil in rerum natura tam sacrum est quod sacrilegum
non inueniat, sed non ideo diuina minus in sublimi sunt si existunt qui
magnitudinem multum ultra se positam non tacturi adpetant; inuulnerabile
est non quod non feritur, sed quod non laeditur: ex hac tibi nota sapientem
exhibebo. 4. Numquid dubium est quin certius robur sit quod non uincitur
quam quod non lacessitur, cum dubiae sint uires inexpertae, at merito certissima
firmitas habeatur quae omnis incursus respuit? Sic tu sapientem melioris
scito esse naturae, si nulla illi iniuria nocet, quam si nulla fit; et
illum fortem uirum dicam quem bella non subigunt nec admota uis hostilis
exterret, non cui pingue otium est inter desides populos. 5. Hoc igitur
dico, sapientem nulli esse iniuriae obnoxium; itaque non refert quam multa
in illum coiciantur tela, cum sit nulli penetrabilis. Quomodo quorundam
lapidum inexpugnabilis ferro duritia est nec secari adamas aut caedi uel
deteri potest sed incurrentia ultro retundit, quemadmodum quaedam non possunt
igne consumi sed flamma circumfusa rigorem suum habitumque conseruant,
quemadmodum proiecti quidam in altum scopuli mare frangunt nec ipsi ulla
saeuitiae uestigia tot uerberati saeculis ostentant, ita sapientis animus
solidus est et id roboris collegit ut tam tutus sit ab iniuria quam illa
quae rettuli.
 

 
 IV. 
 

 
1. 'Quid ergo? non erit aliquis qui sapienti facere temptet iniuriam?'
Temptabit, sed non peruenturam ad eum; maiore enim interuallo a contactu
inferiorum abductus est quam ut ulla uis noxia usque ad illum uires suas
perferat. Etiam cum potentes, et imperio editi et consensu seruientium
ualidi, nocere intendent, tam citra sapientiam omnes eorum impetus deficient
quam quae neruo tormentisue in altum exprimuntur, cum extra uisum exilierint,
citra caelum tamen flectuntur. 2. Quid? tu putas tum, cum stolidus ille
rex multitudine telorum diem obscuraret, ullam sagittam in solem incidisse
aut demissis in profundum catenis Neptunum potuisse contingi? Vt caelestia
humanas manus effugiunt et ab his qui templa diruunt ac simulacra conflant
nihil diuinitati nocetur, ita quidquid fit in sapientem proterue, petulanter,
superbe, frustra temptatur. 3. 'At satius erat neminem esse qui facere
uellet.' Rem difficilem optas humano generi, innocentiam; et non fieri
eorum interest qui facturi sunt, non eius qui pati ne si fiat quidem potest.
Immo nescio an magis uires sapientiae ostendat tranquillitas inter lacessentia,
sicut maximum argumentum est imperatoris armis uirisque pollentis tuta
securitas in hostium terra.
 

 
 V. 
 

 
1. Diuidamus, si tibi uidetur, Serene, iniuriam a contumelia. Prior
illa natura grauior est, haec leuior et tantum delicatis grauis, qua non
laeduntur homines sed offenduntur. Tanta est tamen animorum dissolutio
et uanitas ut quidam nihil acerbius putent; sic inuenies seruum qui flagellis
quam colaphis caedi malit et qui mortem ac uerbera tolerabiliora credat
quam contumeliosa uerba. 2. Ad tantas ineptias peruentum est ut non dolore
tantum sed doloris opinione uexemur, more puerorum, quibus metum incutit
umbra et personarum deformitas et deprauata facies, lacrimas uero euocant
nomina parum grata auribus et digitorum motus et alia quae impetu quodam
erroris inprouidi refugiunt. 3. Iniuria propositum hoc habet, aliquem malo adficere; malo autem
sapientia non relinquit locum (unum enim illi malum est turpitudo, quae
intrare eo ubi iam uirtus honestumque est non potest); ergo, si iniuria
sine malo nulla est, malum nisi turpe nullum est, turpe autem ad honestis
occupatum peruenire non potest, iniuria ad sapientem non peruenit. Nam
si iniuria alicuius mali patientia est, sapiens autem nullius mali est
patiens, nulla ad sapientem iniuria pertinet. 4. Omnis iniuria deminutio
eius est in quem incurrit, nec potest quisquam iniuriam accipere sine aliquo
detrimento uel dignitatis uel corporis uel rerum extra nos positarum. Sapiens
autem nihil perdere potest; omnia in se reposuit, nihil fortunae credit,
bona sua in solido habet contentus uirtute, quae fortuitis non indiget
ideoque nec augeri nec minui potest; nam et in summum perducta incrementi
non habent locum et nihil eripit fortuna nisi quod dedit; uirtutem autem
non dat, ideo nec detrahit: libera est, inuiolabilis, inmota, inconcussa,
sic contra casus indurata ut ne inclinari quidem, nedum uinci possit; aduersus
apparatus terribilium rectos oculos tenet, nihil ex uultu mutat siue illi
dura siue secunda ostentantur. 5. Itaque nihil perdet quod perire sensurus
sit; unius enim in possessione uirtutis est, ex qua depelli numquam potest,
ceteris precario utitur: quis autem iactura mouetur alieni? Quodsi iniuria
nihil laedere potest ex his quae propria sapientis sunt, quia &lt;salua&gt;
uirtute sua salua sunt, iniuria sapienti non potest fieri. 6. Megaram Demetrius ceperat, cui cognomen Poliorcetes fuit. Ab hoc
Stilbon philosophus interrogatus num aliquid perdidisset, 'nihil,' inquit
'omnia mea mecum sunt.' Atqui et patrimonium eius in praedam cesserat et
filias rapuerat hostis et patria in alienam dicionem peruenerat et ipsum
rex circumfusus uictoris exercitus armis ex superiore loco rogitabat. 7.
At ille uictoriam illi excussit et se urbe capta non inuictum tantum sed
indemnem esse testatus est; habebat enim uera secum bona, in quae non est
manus iniectio, at quae dissipata et direpta ferebantur non iudicabat sua,
sed aduenticia et nutum fortunae sequentia. Ideo ut non propria dilexerat;
omnium enim extrinsecus adfluentium lubrica et incerta possessio est.
 

 
 VI. 
 

 
1. Cogita nunc an huic fur aut calumniator aut uicinus inpotens aut
diues aliquis regnum orbae senectutis exercens facere iniuriam possit,
cui bellum et hostis et ille egregiam artem quassandarum urbium professus
eripere nihil potuit. 2. Inter micantis ubique gladios et militarem in
rapina tumultum, inter flammas et sanguinem stragemque inpulsae ciuitatis,
inter fragorem templorum super deos suos cadentium uni homini pax fuit.
Non est itaque quod audax iudices promissum, cuius tibi, si parum fidei
habeo, sponsorem dabo. Vix enim credis tantum firmitatis in hominem aut
tantam animi magnitudinem cadere; sed is prodit in medium qui dicat: 3.
'non est quod dubites an attollere se homo natus supra humana possit, an
dolores damna, ulcerationes uulnera, magnos motus rerum circa se frementium
securus aspiciat et dura placide ferat et secunda moderate, nec illis cedens
nec his fretus unus idemque inter diuersa sit nec quicquam suum nisi se
putet, et se quoque ea parte qua melior est. 4. En adsum hoc uobis probaturus,
sub isto tot ciuitatium euersore munimenta incussu arietis labefieri et
turrium altitudinem cuniculis ac latentibus fossis repente desidere et
aequaturum editissimas arces aggerem crescere, at nulla machinamenta posse
reperiri quae bene fundatum animum agitent. 5. Erepsi modo e ruinis domus
et incendiis undique relucentibus flammas per sanguinem fugi; filias meas
quis casus habeat, an peior publico, nescio; solus et senior et hostilia
circa me omnia uidens tamen integrum incolumemque esse censum meum profiteor:
teneo, habeo quidquid mei habui. 6. Non est quod me uictum uictoremque
te credas: uicit fortuna tua fortunam meam. Caduca illa et dominum mutantia
ubi sint nescio: quod ad res meas pertinet, mecum sunt, mecum erunt. 7.
Perdiderunt isti diuites patrimonia, libidinosi amores suos et magno pudoris
inpendio dilecta scorta, ambitiosi curiam et forum et loca exercendis in
publico uitiis destinata; feneratores perdiderunt tabellas, quibus auaritia
falso laeta diuitias imaginatur: ego quidem omnia integra inlibataque habeo.
Proinde istos interroga qui flent lamentantur, qui strictis gladiis nuda
pro pecunia corpora opponunt, qui hostem onerato sinu fugiunt.'
 8. Ergo ita habe, Serene, perfectum illum uirum, humanis diuinisque
uirtutibus plenum, nihil perdere. Bona eius solidis et inexsuperabilibus
munimentis praecincta sunt. Non Babylonios illis muros contuleris, quos
Alexander intrauit, non Carthaginis aut Numantiae moenia una manu capta,
non Capitolium arcemue &#151; habent ista hostile uestigium: illa quae sapientem
tuentur et a flamma et ab incursu tuta sunt, nullum introitum praebent,
excelsa, inexpugnabilia, dis aequa.
 

 
 VII. 
 

 
1. Non est quod dicas, ita ut soles, hunc sapientem nostrum nusquam
inueniri. Non fingimus istud humani ingenii uanum decus nec ingentem imaginem
falsae rei concipimus, sed qualem conformamus exhibuimus, exhibebimus,
raro forsitan magnisque aetatium interuallis unum; neque enim magna et
excedentia solitum ac uulgarem modum crebro gignuntur. Ceterum hic ipse
M. Cato, a cuius mentione haec disputatio processit, uereor ne supra nostrum
exemplar sit.
 2. Denique ualidius debet esse quod laedit eo quod laeditur; non est
autem fortior nequitia uirtute; non potest ergo laedi sapiens. Iniuria
in bonos nisi a malis non temptatur; bonis inter se pax est, mali tam bonis
perniciosi quam inter se. Quodsi laedi nisi infirmior non potest, malus
autembono infirmior est, nec iniuria bonis nisi a dispari uerenda est,
iniuria in sapientem uirum non cadit. Illud enim iam non es admonendus,
neminem bonum esse nisi sapientem. 3. 'Si iniuste' inquit 'Socrates damnatus
est, iniuriam accepit.' Hoc loco intellegere nos oportet posse euenire
ut faciat aliquis iniuriam mihi et ego non accipiam: tamquam si quis rem
quam e uilla mea surripuit in domo mea ponat, ille furtum fecerit, ego
nihil perdiderim. 4. Potest aliquis nocens fieri, quamuis non nocuerit.
Si quis cum uxore sua tamquam cum aliena concumbat, adulter erit, quamuis
illa adultera non sit. Aliquis mihi uenenum dedit, sed uim suam remixtum
cibo perdidit: uenenum ille dando scelere se obligauit, etiam si non nocuit.
Non minus latro est cuius telum opposita ueste elusum est. Omnia scelera
etiam ante effectum operis, quantum culpae satis est, perfecta sunt. 5.
Quaedam eius condicionis sunt et hac uice copulantur ut alterum sine altero
esse possit, alterum sine altero non possit. Quod dico conabor facere manifestum.
Possum pedes mouere ut non curram: currere non possum ut pedes non moueam;
possum, quamuis in aqua sim, non natare: si nato, non possum in aqua non
esse. 6. Ex hac sorte et hoc est de quo agitur: si iniuriam accepi, necesse
est factam esse; si est facta, non est necesse accepisse me. Multa enim
incidere possunt quae summoueant iniuriam: ut intentatam manum deicere
aliquis casus potest et emissa tela declinare, ita iniurias qualescumque
potest aliqua res repellere et in medio intercipere, ut et factae sint
nec acceptae.
 

 
 VIII. 
 

 
1. Praeterea iustitia nihil iniustum pati potest, quia non coeunt contraria;
iniuria autem non potest fieri nisi iniuste; ergo sapienti iniuria non
potest fieri. Nec est quod mireris, si nemo illi potest iniuriam facere:
ne prodesse quidem quisquam potest. Et sapienti nihil deest quod accipere
possit loco muneris, et malus nihil potest dignum tribuere sapiente; habere
enim prius debet quam dare, nihil autem habet quod ad se transferri sapiens
gauisurus sit.
 2. Non potest ergo quisquam aut nocere sapienti aut prodesse, quoniam
diuina nec iuuari desiderant nec laedi possunt, sapiens autem uicinus proximusque
dis consistit, excepta mortalitate similis deo. Ad illa nitens pergensque
excelsa, ordinata, intrepida, aequali et concordi cursu fluentia, secura,
benigna, bono publico nata, et sibi et aliis salutaria, nihil humile concupiscet,
nihil flebit. 3. Qui rationi innixus per humanos casus diuino incedit animo,
non habet ubi accipiat iniuriam &#151; ab homine me tantum dicere putas? ne
a fortuna quidem, quae quotiens cum uirtute congressa est, numquam par
recessit. Si maximum illud ultra quod nihil habent iratae leges ac saeuissimi
domini &lt;quod&gt; minentur, in quo imperium suum fortuna consumit, aequo
placidoque animo accipimus et scimus mortem malum non esse, ob hoc ne iniuriam
quidem, multo facilius alia tolerabimus, damna et dolores, ignominias,
locorum commutationes, orbitates, discidia, quae sapientem, etiam si uniuersa
circumueniant, non mergunt, nedum ut ad singulorum inpulsus maereat. Et
si fortunaeiniurias moderate fert, quanto magis hominum potentium, quos
scit fortunae manus esse!
 

 
 IX. 
 

 
1. Omnia itaque sic patitur ut hiemis rigorem et intemperantiam caeli,
ut feruores morbosque et cetera forte accidentia, nec de quoquam tam bene
iudicat ut illum quicquam putet consilio fecisse, quod in uno sapiente
est. Aliorum omnium non consilia, sed fraudes et insidiae et motus animorum
inconditi sunt, quos casibus adnumerat; omne autem fortuitum circa nos
saeuit et in uilia.
 2. Illud quoque cogita, iniuriarum latissime patere materiam &lt;in&gt;
illis per quae periculum nobis quaesitum est, ut accusatore summisso aut
criminatione falsa aut inritatis in nos potentiorum odiis quaeque alia
inter togatos latrocinia sunt. Est et illa iniuria frequens, si lucrum
alicuius excussum est aut praemium diu captatum, si magno labore adfectata
hereditas auersa est et quaestuosae domus gratia erepta: haec effugit sapiens,
qui nescit nec in spem nec in metum uiuere. 3. Adice nunc quod iniuriam
nemo inmota mente accipit, sed ad sensum eius perturbatur, caret autem
perturbatione uir ereptus erroribus, moderator sui, altae quietis et placidae.
Nam si tangit illum iniuria, et mouet et inpellit; caret autem ira sapiens,
quam excitat iniuriae species, nec aliter careret ira nisi et iniuria,
quam scit sibi non posse fieri. Inde tam erectus laetusque est, inde continuo
gaudio elatus; adeo autem ad offensiones rerum hominumque non contrahitur
ut ipsa illi iniuria usui sit, per quam experimentum sui capit et uirtutem
temptat.
 4. Faueamus, obsecro uos, huic proposito aequisque et animis et auribus
adsimus, dum sapiens iniuriae excipitur. Nec quicquam ideo petulantiae
uestrae aut rapacissimis cupiditatibus aut caecae temeritati superbiaeque
detrahitur: saluis uitiis uestris haec sapienti libertas quaeritur. Non
ut uobis facere non liceat iniuriam agimus, sed ut ille omnes iniurias
in altum demittat patientiaque se ac magnitudine animi defendat. 5. Sic
in certaminibus sacris plerique uicerunt caedentium manus obstinata patientia
fatigando: ex hoc puta genere sapientem, eorum qui exercitatione longa
ac fideli robur perpetiendi lassandique omnem inimicam uim consecuti sunt.
 

 
 X. 
 

 
1. Quoniam priorem partem percucurrimus, ad alteramtranseamus, qua quibusdam
propriis, plerisque uero communibus, contumeliam refutabimus. Est minor
iniuria, quam queri magis quam exequi possumus, quam leges quoque nulla
dignam uindicta putauerunt. 2. Hunc adfectum mouet humilitas animi contrahentis
se ob dictum factum inhonorificum: 'ille me hodie non admisit, cum alios
admitteret', et 'sermonem meum aut superbe auersatus est aut palam risit',
et 'non in medio me lecto sed in imo conlocauit', et alia huius notae,
quae quid uocem nisi querellas nausiantis animi? In quae fere delicati
et felices incidunt; non uacat enim haec notare cui peiora instant. 3.
Nimio otio ingenia natura infirma et muliebria et inopia uerae iniuriae
lasciuientia his commouentur, quorum pars maior constat uitio interpretantis.
Itaque nec prudentiae quicquam in se esse nec fiduciae ostendit qui contumelia
adficitur; non dubie enim contemptum se iudicat, et hic morsus non sine
quadam humilitate animi euenit supprimentis se ac descendentis. Sapiens
autem a nullo contemnitur, magnitudinem suam nouit nullique tantum de se
licere renuntiat sibi et omnis has, quas non miserias animorum sed molestias
dixerim, non uincit sed ne sentit quidem.
 4. Alia sunt quae sapientem feriunt, etiam si non peruertunt, ut dolor
corporis et debilitas aut amicorum liberorumque amissio et patriae bello
flagrantis calamitas: haec non nego sentire sapientem; nec enim lapidis
illi duritiam ferriue adserimus. Nulla uirtus est quae non sentias perpeti.
Quid ergo est? quosdam ictus recipit, sed receptos euincit et sanat et
comprimit, haec uero minora ne sentit quidem nec aduersus ea solita illa
uirtute utitur dura tolerandi, sed aut non adnotat aut digna risu putat.
 

 
 XI. 
1. Praeterea cum magnam partem contumeliarum superbi insolentesque faciant
et male felicitatem ferentes, habet quo istum adfectum inflatum respuat,
pulcherrimam uirtutem omnium [animi], magnanimitatem: illa quidquid eiusmodi
est transcurrit ut uanas species somniorum uisusque nocturnos nihil habentis
solidi atque ueri. 2. Simul illud cogitat, omnes inferiores esse quam ut
illis audacia sit tanto excelsiora despicere. Contumelia a contemptu dicta
est, quia nemo nisi quem contempsit tali iniuria notat; nemo autem maiorem
melioremque contemnit, etiam si facit aliquid quod contemnentes solent.
Nam et pueri os parentium feriunt et crines matris turbauit lacerauitque
infans et sputo adspersit aut nudauit in conspectu suorum tegenda et uerbis
obscenioribus non pepercit, et nihil horum contumeliam dicimus. Quare?
quia qui facit contemnere non potest. 3. Eadem causa est cur nos mancipiorum
nostrorum urbanitas in dominos contumeliosa delectet, quorum audacia ita
demum sibi in conuiuas ius facit, si coepit a domino; et ut quisque contemptissimus
[et ut ludibrium] est, ita solutissimae linguae est. Pueros quidam in hoc
mercantur procaces et illorum inpudentiam acuunt ac sub magistro habent,
qui probra meditate effundant, nec has contumelias uocamus sed argutias:
quanta autem dementia est isdem modo delectari, modo offendi, et rem ab
amico dictam maledictum uocare, a seruulo ioculare conuicium!
 

 
 XII. 
 

 
1. Quem animum nos aduersus pueros habemus, hunc sapiens aduersus omnes
quibus etiam post iuuentam canosque puerilitas est. An quicquam isti profecerunt
quibus animi mala sunt auctique in maius errores, qui a pueris magnitudine
tantum formaque corporum differunt, ceterum non minus uagi incertique,
uoluptatium sine dilectu adpetentes, trepidi et non ingenio sed formidine
quieti? 2. Non ideo quicquam inter illos puerosque interesse quis dixerit
quod illis talorum nucumue et aeris minuti auaritia est, his auri argentique
et orbium, quod illi inter ipsos magistratus gerunt et praetextam fascesque
ac tribunal imitantur, hi eadem in campo foroque et in curia serio ludunt,
illi in litoribus harenae congestu simulacra domuum excitant, hi ut magnum
aliquid agentes in lapidibus ac parietibus et tectis moliendis occupati
tutelae corporum inuenta in periculum uerterunt. Ergo par pueris longiusque
progressis, sed in alia maioraque error est. 3. Non inmerito itaque horum
contumelias sapiens ut iocos accipit, et aliquando illos tamquam pueros
malo poenaque admonet [adficit], non quia accepit iniuriam, sed quia fecerunt,
et ut desinant facere; sic enim et pecora uerbere domantur, nec irascimur
illis, cum sessorem recusauerunt, sed compescimus, ut dolor contumaciam
uincat. Ergo et illud solutum scies quod nobis opponitur: 'quare, si non
accepit iniuriam sapiens nec contumeliam, punit eos qui fecerunt?' Non
enim se ulciscitur, sed illos emendat.
 

 
 XIII. 
 

 
1. Quid est autem quare hanc animi firmitatem non credas in uirum sapientem
cadere, cum tibi in aliis idem notare sed non ex eadem causa liceat? Quis
enim phrenetico medicus irascitur? Quis febricitantis et a frigida prohibiti
maledicta in malam partem accipit? 2. Hunc adfectum aduersus omnis habet
sapiens quem aduersus aegros suos medicus, quorum nec obscena, si remedio
egent, contrectare nec reliquias et effusa intueri dedignatur nec per furorem
saeuientium excipere conuicia. Scit sapiens omnis hos qui togati purpuratique
incedunt, ualentes colorati, male sanos esse, quos non aliter uidet quam
aegros intemperantis. Itaque ne succenset quidem, si quid in morbo petulantius
ausi sunt aduersus medentem, et quo animo honores eorum nihilo aestimat,
eodem parum honorifice facta. 3. Quemadmodum non placebit sibi, si illum
mendicus coluerit, nec contumeliam iudicabit, si illi homo plebis ultimae
salutanti mutuam salutationem non reddiderit, sic ne suspiciet quidem,
si illum multi diuites suspexerint &#151; scit enim illos nihil a mendicis
differre, immo miseriores esse; illi enim exiguo, hi multo egent &#151; et
rursus non tangetur, si illum rex Medorum Attalusue Asiae salutantem silentio
ac uultu adroganti transierit. Scit statum eius non magis habere quicquam
inuidendum quam eius cui in magna familia cura optigit aegros insanosque
compescere. 4. Num moleste feram, si mihi non reddiderit nomen aliquis
ex his qui ad Castoris negotiantur nequam mancipia ementes uendentesque,
quorum tabernae pessimorum seruorum turba refertae sunt? Non, ut puto;
quid enim is boni habet sub quo nemo nisi malus est? Ergo ut huius humanitatem
inhumanitatemque neglegit, ita et regis: 'habes sub te Parthos et Medos
et Bactrianos, sed quos metu contines, sed propter quos remittere arcum
tibi non contigit, sed hostes taeterrimos, sed uenales, sed nouum aucupantes
dominum.' 5. Nullius ergo mouebitur contumelia; omnes enim inter se differant,
sapiens quidem pares illos ob aequalem stultitiam omnis putat. Nam si semel
se demiserit eo ut aut iniuria moueatur aut contumelia, non poterit umquam
esse securus; securitas autem proprium bonum sapientis est. Nec committet
ut iudicando contumeliam sibi factam honorem habeat ei qui fecit; necesse
est enim, a quo quisque contemni moleste ferat, suspici gaudeat.
 

 
 XIV. 
 

 
1. Tanta quosdam dementia tenet ut sibi contumeliam fieri putent posse
a muliere. Quid refert quam &lt;beatam&gt; habeant, quot lecticarios habentem,
quam oneratas aures, quam laxam sellam? aeque inprudens animal est et,
nisi scientia accessit ac multa eruditio, ferum, cupiditatium incontinens.
Quidam se a cinerario inpulsos moleste ferunt et contumeliam uocant ostiari
difficultatem, nomenculatoris superbiam, cubiculari supercilium: o quantus
risus inter ista tollendus est, quanta uoluptate inplendus animus ex alienorum
errorum tumultu contemplanti quietem suam! 2. 'Quid ergo? sapiens non accedet
ad fores quas durus ianitor obsidet?' Ille uero, si res necessaria uocabit,
experietur et illum, quisquis erit, tamquam canem acrem obiecto cibo leniet
nec indignabitur aliquid inpendere ut limen transeat, cogitans et in pontibus
quibusdam pro transitu dari. Itaque illi quoque, quisquis erit qui hoc
salutationum publicum exerceat, donabit: scit emi aere uenalia. Ille pusilli
animi est qui sibi placet quod ostiario libere respondit, quod uirgam eius
fregit, quod ad dominum accessit et petit corium; facit se aduersarium
qui contendit, et, ut uincat, par fuit.
 3. 'At sapiens colapho percussus quid faciet?' Quod Cato, cum illi
os percussum esset: non excanduit, non uindicauit iniuriam, ne remisit
quidem, sed factam negauit; maiore animo non agnouit quam ignouisset. 4.
Non diu in hoc haerebimus; quis enim nescit nihil ex his quae creduntur
mala aut bona ita uideri sapienti ut omnibus? Non respicit quid homines
turpe iudicent aut miserum, non it qua populus, sed ut sidera contrarium
mundo iter intendunt, ita hic aduersus opinionem omnium uadit.
 

 
 XV. 
 

 
1. Desinite itaque dicere: 'non accipiet ergo sapiens iniuriam, si caedetur,
si oculus illi eruetur? Non accipiet contumeliam, si obscenorum uocibus
inprobis per forum agetur? si in conuiuio regis recumbere infra mensam
uescique cum seruis ignominiosa officia sortitis iubebitur? si quid aliud
ferre cogetur eorum quae excogitari pudori ingenuo molesta possunt?' 2.
In quantumcumque ista uel numero uel magnitudine creuerint, eiusdem naturae
erunt: si non tangent illum parua, ne maiora quidem; si non tangent pauca,
ne plura quidem. Sed ex inbecillitate uestra coniecturam capitis ingentis
animi, et cum cogitastis quan tum putetis uos pati posse, sapientis patientiae
paulo ulteriorem terminum ponitis; at illum in aliis mundi finibus sua
uirtus conlocauit, nihil uobiscum commune habentem. 3. Quaere et aspera
et quaecumque toleratu grauia sunt audituque et uisu refugienda: non obruetur
eorum coetu et qualis singulis, talis uniuersis obsistet. Qui dicit illud
tolerabile sapienti, illud intolerabile, et animi magnitudinem intra certos
fines tenet, male agit: uincit nos fortuna, nisi tota uincitur.
 4. Ne putes istam Stoicam esse duritiam, Epicurus, quem uos patronum
inertiae uestrae adsumitis putatisque mollia ac desidiosa praecipere et
ad uoluptates ducentia, 'raro' inquit 'sapienti fortuna interuenit.' Quam
paene emisit uiri uocem! Vis tu fortius loqui et illam ex toto summouere?
5. Domus haec sapientis angusta, sine cultu, sine strepitu, sine apparatu,
nullis adseruatur ianitoribus turbam uenali fastidio digerentibus, sed
per hoc limen uacuum et ab ostiariis liberum fortuna non transit: scit
non esse illic sibi locum ubi sui nihil est.
 

 
 XVI. 
 

 
1. Quodsi Epicurus quoque, qui corpori plurimum indulsit, aduersus iniurias
exsurgit, quid apud nos incredibile uideri potest aut supra humanae naturae
mensuram? Ille ait iniurias tolerabiles esse sapienti, nos iniurias non
esse. 2. Nec enim est quod dicas hoc naturae repugnare: non negamus rem
incommodam esse uerberari et inpelli et aliquo membro carere, sed omnia
ista negamus iniurias esse; non sensum illis doloris detrahimus, sed nomen
iniuriae, quod non potest recipi uirtute salua. Vter uerius dicat uidebimus:
ad contemptum quidem iniuriae uterque consentit. Quaeris quid inter duos
intersit? quod inter gladiatores fortissimos, quorum alter premit uulnus
et stat in gradu, alter respiciens ad clamantem populum significat nihil
esse et intercedi non patitur. 3. Non est quod putes magnum quo dissidemus:
illud quo de agitur, quod unum ad uos pertinet, utraque exempla hortantur,
contemnere iniurias et, quas iniuriarum umbras ac suspiciones dixerim,
contumelias, ad quas despiciendas non sapiente opus est uiro, sed tantum
consipiente, qui sibi possit dicere: 'utrum merito mihi ista accidunt an
inmerito? Si merito, non est contumelia, iudicium est; si inmerito, illi
qui iniusta facit erubescendum est.' 4. Et quid est illud quod contumelia
dicitur? In capitis mei leuitatem iocatus est et in oculorum ualetudinem
et in crurum gracilitatem et in staturam: quae contumelia est quod apparet
audire? Coram uno aliquid dictum ridemus, coram pluribus indignamur, et
eorum aliis libertatem non relinquimus quae ipsi in nos dicere adsueuimus;
iocis temperatis delectamur, inmodicis irascimur.
 

 
 XVII. 
 

 
1. Chrysippus ait quendam indignatum, quod illum aliquis ueruecem marinum
dixerat. In senatu flentem uidimus Fidum Cornelium, Nasonis Ouidi generum,
cum illum Corbulo struthocamelum depilatum dixisset; aduersus alia maledicta
mores et uitam conuulnerantia frontis illi firmitas constitit, aduersus
hoc tam absurdum lacrimae prociderunt: tanta animorum inbecillitas est,
ubi ratio discessit. 2. Quid quod offendimur, si quis sermonem nostrum
imitatur, si quis incessum, si quis uitium aliquod corporis aut linguae
exprimit? quasi notiora illa fiant alio imitante quam nobis facientibus!
Senectutem quidam inuiti audiunt et canos et alia ad quae uoto peruenitur;
paupertatis maledictum quosdam perussit, quam sibi obiecit quisquis abscondit:
itaque materia petulantibus et per contumeliam urbanis detrahitur, si ultro
illam et prior occupes; nemo risum praebuit qui ex se cepit. 3. Vatinium,
hominem natum et ad risum et ad odium, scurram fuisse et uenustum ac dicacem
memoriae proditum est. In pedes suos ipse plurima dicebat et in fauces
concisas: sic inimicorum, quos plures habebat quam morbos, et in primis
Ciceronis urbanitatem effugerat. Si hoc potuit ille duritia oris qui adsiduis
conuiciis pudere dedidicerat, cur is non possit qui studiis liberalibus
et sapientiae cultu ad aliquem profectum peruenerit? 4. Adice quod genus
ultionis est eripereei qui fecit factae contumeliae uoluptatem; solent
dicere 'o miserum me! puto, non intellexit': adeo fructus contumeliae in
sensu et indignatione patientis est. Deinde non deerit illi aliquando par;
inuenietur qui te quoque uindicet.
 

 
 XVIII. 
 

 
1. C. Caesar, inter cetera uitia quibus abundabat contumeliosus, mira
libidine ferebatur omnis aliqua nota feriendi, ipse materia risus benignissima:
tanta illi palloris insaniam testantis foeditas erat, tanta oculorum sub
fronte anili latentium toruitas, tanta capitis destituti et ~emendacitatis~
capillis adspersi deformitas; adice obsessam saetis ceruicem et exilitatem
crurum et enormitatem pedum. Inmensum est, si uelim singula referre per
quae in parentes auosque suos contumeliosus fuit, per quae in uniuersos
ordines: ea referam quae illum exitio dederunt.
 2. Asiaticum Valerium in primis amicis habebat, ferocem uirum et uix
aequo animo alienas contumelias laturum: huic in conuiuio, id est in contione,
uoce clarissima qualis in concubitu esset uxor eius obiecit. Di boni, hoc
uirum audire, principem scire, et usque eo licentiam peruenisse ut, non
dico consulari, non dico amico, sed tantum marito princeps et adulterium
suum narret et fastidium! 3. Chaereae contra, tribuno militum, sermo non
pro manu erat, languidus sono et, ni facta nosses, suspectior. Huic Gaius
signum petenti modo Veneris, modo Priapi dabat, aliter atque aliter exprobrans
armato mollitiam; haec ipse perlucidus, crepidatus, auratus. Coegit itaque
illum uti ferro, ne saepius signum peteret: ille primus inter coniuratos
manum sustulit, ille ceruicem mediam uno ictu decidit; plurimum deinde
undique publicas ac priuatas iniurias ulciscentium gladiorum ingestum est,
sed primus uir fuit qui minime uisus est. 4. At idem Gaius omnia contumelias
putabat, ut sunt ferendarum inpatientes faciendarum cupidissimi: iratus
fuit Herennio Macro, quod illum Gaium salutauerat, nec inpune cessit primipilari
quod Caligulam dixerat; hoc enim in castris natus et alumnus legionum uocari
solebat, nullo nomine militibus familiarior umquam factus, sed iam Caligulam
conuicium et probrum iudicabat coturnatus. 5. Ergo hoc ipsum solacio erit,
etiam si nostra facilitas ultionem omiserit, futurum aliquem qui poenas
exigat a procace et superbo et iniurioso, quae uitia numquam in uno homine
et in una contumelia consumuntur.
 6. Respiciamus eorum exempla quorum laudamus patientiam, ut Socratis,
qui comoediarum publicatos in se et spectatos sales in partem bonam accepit
risitque non minus quam cum ab uxore Xanthippe inmunda aqua perfunderetur.
Antistheni mater barbara et Thraessa obiciebatur: respondit et deorum matrem
Idaeam esse.
 

 
 XIX. 
 

 
1. Non est in rixam conluctationemque ueniendum. Procul auferendi pedes
sunt et quidquid horum ab inprudentibus fiet (fieri autem nisi ab inprudentibus
non potest) neglegendum et honores iniuriaeque uulgi in promiscuo habendae.
2. Nec his dolendum nec illis gaudendum; alioqui multa timore contumeliarum
aut taedio necessaria omittemus publicisque et priuatis officiis, aliquando
etiam salutaribus, non occurremus, dum muliebris nos cura angit aliquid
contra animum audiendi. Aliquando etiam obirati potentibus detegemus hunc
adfectum intemperanti libertate. Non est autem libertas nihil pati, fallimur:
libertas est animum superponere iniuriis et eum facere se ex quo solo sibi
gaudenda ueniant, exteriora diducere a se, ne inquieta agenda sit uita
omnium risus, omnium linguas timenti. Quis enim est qui non possit contumeliam
facere, si quisquam potest? 3. Diuerso autem remedio utetur sapiens adfectatorque
sapientiae. Inperfectis enim et adhuc ad publicum se iudicium derigentibus
hoc proponendum est, inter iniurias ipsos contumeliasque debere uersari:
omnia leuiora accident expectantibus. Quo quisque honestior genere fama
patrimonio est, hoc se fortius gerat, memor in prima acie altos ordines
stare. Contumelias et uerba probrosa et ignominias et cetera dehonestamenta
uelut clamorem hostium ferat et longinqua tela et saxa sine uulnere circa
galeas crepitantia; iniurias uero ut uulnera, alia armis, alia pectori
infixa, non deiectus, ne motus quidem gradu sustineat. Etiam si premeris
et infesta ui urgeris, cedere tamen turpe est: adsignatum a natura locum
tuere. Quaeris quis hic sit locus? uiri. 4. Sapienti aliud auxilium est
huic contrarium; uos enim rem geritis, illi parta uictoria est. Ne repugnate
uestro bono et hanc spem, dum ad uerum peruenitis, alite in animis libentesque
meliora excipite et opinione ac uoto iuuate: esse aliquid inuictum, esse
aliquem in quem nihil fortuna possit, e re publica est generis humani [est].
 

 

 
  Seneca the Younger The Latin Library The Classics Page