Laurentius Corvinus: ad Famam
		 

		 
		 
	 
	
 

 LAURENTIUS CORVINUS 
AD FAMAM
 

 

 
Ut Serenissimi Regis SIGISMUNDI 
celeberrimas nuptias ubique terrarum 
divulget in splendidissimi nominis 
sui maiorem amplitudinem.
 

 

 
Fama! Peregrinis quae velox nuper ab oris 
Venisti indocte ciclopea moenia Croce 
Sarmatici regis faustos visura himeneos. 
Quos in sublimi celsis cum moenibus arce 
Splendidus Ausonia iam cum consorte peregit ‚    5 
Conscia nunc veri pernicibus indue pennis 
Remigium alarum, celerique hinc mota volatu 
Primum finitimas perfer tibi visa per urbes. 
Deinceps nubiferum pennis elata sub Austrum 
Pannoniae genti, quae fulvum ex montibus aurum    10 
Atque racemiferis tollit de collibus uvas. 
Haec refer Austriacas, mox te vehat Hister, ad oras, 
Hister ab Alpino delapsus vertice, donec 
Spumeus Euxinas quino fluit ore sub undas. 
Solis ad occasum clarae pete celsa Viennae    15 
Moenia. Slesiacis hinc te contermina terris 
Audiat, umbrosis circum munita latebris 
Hircinei nemoris Nemaeeo et chara leoni 
Baemia, magnanimaeque parens Praga fulgida gentis. 
Ignotum tibi iter Germanas pandet in oras.    20 
Praepetibus volita hinc pennis, ubi pistifer Albis 
Gurgite praeclaras sinuoso praeterit urbes, 
Vitiferosque inter curvans sua flumina colles 
Radit. Ab Ausonio decurrens culmine Rhenus, 
Rhenus et arctoum te lassam ducat in aequor    25 
Ad septem gemino demersos axe Britannos. 
Hic tibi, continuo fueris si fessa meatu, 
Riphaeo gelidus Boreas demissus ab antro 
Spirabit vivas placidi recreaminis auras 
Si qua fatigatis aderit tibi penna lacertis,    30 
Ipse pruinosas etiam dabit obvius alas. 
Deinceps terna redi spumantis ad hostia Rheni. 
Hinc quoque trans Rhodanum te Gallicus audiat axis 
Et postquam auriferos clamore impleris Hiberos, 
Audax hesperium conscende in navibus aequor    35 
Praeter et Herculeam Calpen, post torrida Cancri 
Brachia retrogradi, atque expertem frigoris orbem. 
Naviga ad insignem stellis radiantibus aram, 
Donec ad oppositi nobis concesseris astrum 
Segne poli. Hinc Indum te caerula ducat in aequor    40 
Navis, ad extremas Bromii patris usque columnas. 
Sed non ante redi quam te diffuderis omnes 
Per maris et terrae tractus et splendida regis 
Facta SIGISMUndi et regali himeneon honore. 
Magna quoque edideris largae convivia mensae,    45 
Extulerisque BONAM Latia de sede profectam 
Laudibus egregiis nulli in bonitate secundam 
Reginam, et magno passim memoraveris ore. 
Quo redimita modo? Et quanto regina triumpho? 
Quo splendore potens Cracovinam ingressa sit urbem    50 
Rudolfi Agricolae disces de carmine vatis.
 

 

 
 
 
	 Neo-Latin 
	 The Latin Library 
	 The Classics Page