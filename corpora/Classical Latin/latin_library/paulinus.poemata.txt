Paulinus of Nola: Poems
		 

		 
		 
	 
	
 

 PAULINI NOLENSIS POEMATA
 

 

 
 POEMA PRIMUM. 
 Dum adhuc degeret in seculo Paulinus, Gestidio volucres mittit. 
 
 PAULINUS domino merito suspiciendo GESTIDIO.
 
 Injuria quidem est patrifamilias maritimis deliciis abundanti terrenum aliquid et agreste praebere; sed ego, ut et causa mihi esset apud unanimitatem tuam aliquid colloquendi, et aliquod sermoni huic obsequium viderer adjungere, pauculas de paucissimis, quas pueruli vespere inferunt, ficedulas misi: quarum cum erubescerem paucitatem, plura etiam versiculis verba subtexui, quasi vero numerum loquacitate facturus. Sed quia utraque culpabilia sunt, tu utrisque benigne ac familiariter ignoscendo facies, ut nec inhumana videatur paucitas, nec odiosa garrulitas.
 
 
Sume igitur pastas dumoso in rure volucres, 
Quas latitans silicis sub tegmine callidus auceps, 
Dum simili mentitur aves fallitque susurro, 
Agmina viscatis suspendit credula virgis. 
Tunc referens tenuem non parvo munere praedam,    5 
Digerit aucupium tabulis, et primus opimis 
Ordo nitet sensim tenuatus ad ima tabellae, 
Ut minus offendat macies; praelata saginae 
Gratia praeventos pingui juvat alite visus.
 

 POEMA II. 
 In seculo adhuc agens eidem Gestidio mittit ostrea. 

 
Pauperis ut placeat carum tibi munus amici, 
Munera ne reputes, quae mittis ditia nobis. 
Nam tibi quid dignum referam pro piscibus illis, 
Quos tibi vicinum locupleti gurgite littus 
Suppeditat, mira specie formaque diremptos.    5 
At mihi vix alto vada per saxosa profundo 
Rarus in obscura generatur sphondylus alga. 
Hinc te participans, bis quinque et bis tibi ternas 
Transmisi aequoreo redolentes nectare testas, 
Quas viscus praedulce replet bicolore medulla.    10 
Oro libens sumas; nec vilia dedigneris, 
Quae sunt parva modo, magno metitus amore.
 

 POEMATIS III FRAGMENTUM. 
 De regibus ex Suetonio collectis. 

 
Europamque, Asiamque duo vel maxima terrae 
Membra, quibus Libyam dubie Sallustius addit 
Europae adjunctam, possit cum tertia dici, 
Regnatas multis, quos fama oblitterat, et quos 
Barbara Romanae non tradunt nomina linguae,    5 
Illibanum, Numidamque Avelim, Parthumque Vononem, 
Et Caranum, Pellaea dedit qui nomina Regum, 
Quique mages docuit mysteria vana Nechepsus; 
Et qui regnavit sine nomine mox Sesoostris. 
................................................    10 
Audax Icario qui fecit nomina ponto, 
Et qui Chalcidicas moderate enavit ad arces. 

 

 POEMA IV. 
AD DEUM MATUTINA PRECATIO. 
 Paulo post suam a seculo conversionem hac in oratione honestos mores 
a Deo postulat, ac felicem sibi et suis deprecatur posteritatem. 

 
Omnipotens Genitor rerum, cui summa potestas, 
Exaudi si justa precor, ne sit mihi tristis 
Ulla dies, placidam nox rumpat nulla quietem. 
Nec placeant aliena mihi, quin et mea prosint 
Supplicibus, nullusque habeat mihi vota nocendi.    5 
Aut habeat nocitura mihi. Male velle facultas 
Nulla sit, ac bene posse adsit tranquilla potestas. 
Mens contenta suo, nec turpi dedita lucro, 
Vincat corporeas casto bene conscia lecto 
Illecebras; turpesque jocos, obscenaque dicta    10 
Oderit illa nocens, et multum grata malignis 
Auribus effuso semper rea lingua veneno. 
Non obitu affligar cujusquam aut funere crescamus. 
Invideam nunquam cuiquam, nec mentiar umquam 
Adsit laeta domus, epulis alludat inemptis    15 
Verna satur, fidusque comes, nitidusque minister, 
Morigera et conjux, caraque ex conjuge nati. 
Moribus haec castis tribuat Deus, hi tibi mores 
Perpetuam spondent ventura in secula vitam.
 

 POEMA V. 
AD DEUM ALIA PRECATIO. 
 Varia Dei attributa enumerat, et gratiam a Deo precatur 
qua peccata vitet, ut Dei judicio securus occurrat. 

 
Omnipotens quem mente colo, Pater unice rerum, 
Ignorate malis, et nulli ignote piorum; 
Principio extremoque carens, antiquior aevo, 
Quod fuit aut veniet: cujus formamque modumque 
Nec mens complecti poterit, nec lingua profari:    5 
Cernere quem solus, coramque audire jubentem 
Fas habet, et patriam propter considere dextram, 
Ipse opifex rerum, rebus causa ipse creandis; 
Ipse Dei Verbum, Verbum Deus anticipator 
Mundi, quem facturus erat: generatus in illo    10 
Tempore quo tempus nondum fuit: editus ante 
Quam jubar et rutilus coelum illustravit Eous: 
Quo sine nil actum, per quem facta omnia, cujus 
In coelo solium, cui subdita terra sedenti, 
Et mare, et obscurae chaos insuperabile noctis,    15 
Irrequies cuncta ipse movens, vegetator inertum; 
Non genito ex Genitore Deus, qui fraude superbi 
Offensus populi gentes in regna vocavit: 
Stirpis adoptivae meliore propage colendus. 
Cernere quem licuit proavis: quo Numine viso,    20 
Et Patrem vidisse datum, contagia nostra 
Qui tulit, et diri passus ludibria lethi, 
Esse iter aeternae docuit remeabile vitae. 
Nec solam remeare animam, sed corpore toto 
Coelestes intrare plagas, et inane sepulcri    25 
Arcanum vacuis adopertum linquere terris. 
Nate Patris summi, nostroque salutifer aevo: 
Virtutes patrias Genitor cui tradidit omnes, 
Nil ex invidia retinens, plenusque datorum, 
Pande viam precibus, patriasque haec perfer ad aures.    30 
Da Pater invictam contra omnia crimina mentem 
Vipereumque nefas nocituri averte veneni: 
Sit satis, antiquam serpens quod perdidit Evam, 
Deceptumque adjunxit Adam. Nos sera nepotum 
Semina, veridicis aetas praedicta prophetis    35 
Vitemus laqueos, quos letifer implicat anguis. 
Pande viam, qua me post vincula corporis aegri 
In sublime feram: puri qua lactea coeli 
Semita ventosae superat vaga lumina lunae: 
Qua proceres abiere pii, quaque integer olim    40 
Raptus quadrijugo penetrat super aethera curru 
Elias, et solido cum corpore praevius Enoch. 
Da, Pater, aeterni speratam luminis auram, 
Si lapides non juro deos, unumque verendi 
Suspiciens altare sacri, libamina vitae    45 
Intemerata fero: si te Dominique Deique 
Unigeni cognosco Patrem, mixtumque duobus 
Qui super aequoreas volitabat Spiritus undas. 
Da, Genitor, veniam, cruciataque pectora purga, 
Si te non pecudum fibris, non sanguine fuso    50 
Quaero: nec arcanis numen conjecto sub extis. 
Si scelere abstineo, errori ipse obnoxius: et si 
Opto magis, quam fido, bonus purusque probari, 
Confessam dignare animam: si membra caduca 
Exsecror, et tacitum si poenitet, altaque sensus    55 
Formido excruciat, tormentaque sera gehennae 
Anticipat, patiturque suos mens saucia manes. 
Da, Pater, haec nostro fieri rata vota precatu: 
Nil metuam, cupiamque nihil: satis hoc rear esse, 
Quod satis est: nil turpe velim, nec causa pudoris    60 
Sim mihi: nec faciam cuiquam, quae tempore eodem 
Nolim facta mihi: nec vero crimine laedar, 
Nec maculer dubio: paulum distare videtur 
Suspectus, vereque reus. Male posse facultas 
Nulla sit, et bene posse adsit tranquilla potestas.    65 
Sim tenui victu atque habitu, sim carus amicis: 
Et semper genitor sine vulnere nominis hujus. 
Non animo doleam, non corpore, cuncta quietis 
Fungantur membra officiis: nec saucius ullis 
Partibus amissum quidquam desideret usus.    70 
Pace fruar, securus agam, miracula terrae 
Nulla putem: suprema mihi cum venerit hora, 
Nec timeat mortem bene conscia vita, nec optet. 
Purus ab occultis cum te indulgente videbor, 
Omnia despiciam, fuerit cum sola voluptas    75 
Judiciuin sperare tuum: quod dum sua differt 
Tempora, cunctaturque dies, procul exige saevum 
Insidiatorem blandis erroribus anguem. 
Haec pia, sed maesto trepidantia vota reatu, 
Christe apud aeternum placabilis assere Patrem,    80 
Salvator, Deus ac Dominus, mens, gloria, Verbum, 
Filius, et vero verum de lumine lumen, 
Aeterno cum Patre manens, in secula regnans; 
Consona quem celebrat modulato carmine plebes, 
Et responsuris ferit aera vocibus: Amen.    85 
 

 POEMA VI. 
( De S. Johanne Baptista Christi Praecursore. )
 

 
Summe Pater rerum, coelique aeterna potestas, 
Cum quo nostra salus, sanctorum gloria Christe, 
Spiritus et Patri pariter Natoque cohaerens, 
Qui mentes linguasque regis, viresque ministras, 
Promeruit quas sola fides: cui plena potestas,    5 
Brutis ingenium, vocemque infundere mutis, 
Praesta Evangelico ductum de fonte Johannem, 
In nostra arenti decurrere carmina rivo. 
Ille quidem tantus, quantum potuit dare mundo, 
    10 Qui nasci talem nova per miracula jussit: 
Sed licitum magnis tenues impendere curas, 
Nec dedignantur vilem coelestia laudem: 
Pars etiam meriti, meritum celebrare piorum: 
Nec nova nunc, aut nostra canam: dixere prophetae 
Cuncta prius, sanctique viri sermone soluto    15 
Promissum exortum, vitam mortemque sacrarunt: 
Si mors illa fuit, meruit quae sanguine coelum. 
Nos tantum modulis evolvere dicta canoris 
Vovimus, et versu mentes laxare legentum: 
Sic (nam magna licet parvis, antiqua novellis, 
Perfecta indoctis conferre, aeterna caducis)    20 
Inspirante Deo quidquid dixere priores, 
Aptavit citharis nomen venerabile David, 
Consona coelesti pangens modulamina plectro: 
Nos quoque fas meminisse Dei, quamquam obsita multis 
Pectora criminibus coelestem admittere sensum.    25 
Zacharias Syria quondam de gente sacerdos, 
Credita solemni curabat templa paratu. 
Vita viri, pietate, fide, gravitate, pudore, 
Obsequio condigna Dei conjux huic alma 
Elisabeth prisca sanctorum stirpe virorum    30 
Progenita, et tanto virtutibus aequa marito. 
Sed (quod in opprobrio matrum posuere priores 
Prole carens, sterilem ducebat maesta senectam 
Spemque omnem sobolis transacta excluserat aetas, 
Forte sacrum sollenne Deo plebs cuncta ferebat,    35 
Et plus antistes sacros adoleverat ignes, 
Intima divinis decorans altaria flammis: 
Ecce sacram propter coelestis nuntius aram 
Adstitit, ac veste insignis, venerabilis ore, 
Se coelo missum vultuque habituque probavit,    40 
Tum sancta in tales laxavit pectora voces. 
Accipe, coelesti Domino dilecte sacerdos, 
Aeterni mandata Dei, cui cura piorum 
Perpetua est, jugis qui puro in pectore custos 
Emeritum sanctis impendere scivit amorem.    45 
Ac primum: genus hic exstincto semine non vult 
Interiisse tuum, fecundaque viscera fecit 
Conjugis, effeto quae jam cessabat in aevo. 
Cur tamen addubitas, mortali tu quoque sensu, 
Omnia posse Deum? sed credes, ille probabit.    50 
Nascetur dignus tanto sponsore beatus, 
Perpetuusque puer, qui primo protinus aevo 
Te major, sacras invicto in pectore vires 
Autoris dono plus quam genitoris habebit. 
Nec sane, nato quae prima vocabula ponas,    55 
Arbitrii jurisque tui est: Deus ipse profecto, 
Qui nasci jubet, hunc idem jubet esse Johannem. 
Nominis hic titulus, meritorum immensa propago, 
Quae necdum genito potuit praenoscere solus, 
Qui dabit, et tanto tribuet tibi gaudia nato:    60 
Nec vero tribuet tantum tibi, gloria parva est 
Intra unam conclusa domum; sed quantus ab ortu 
Tenditur in serae finita crepuscula lucis, 
Totus prole tua tecum laetabitur orbis. 
Quid mirum? cuncta vitiorum faece carebit,    65 
Coelestem ducens sine labe et crimine vitam, 
Vesano servans abstemia pectora vino, 
Omniaque evitans malesuadi pocula succi. 
Cumque hominum generi vel post errata salutem 
Spondeat, ab sancta quisquis renovabitur unda,    70 
Ipse in se nihilum, quo purificetur, habebit. 
Ac ne plura tibi variis ambagibus edam, 
Eliae meritum doctus nescire sacerdos 
Non potes, exosae qui mortis lege remissa, 
Aeternam degit proprio cum corpore vitam,    75 
Igneus excelsum quem vexit ad aethera currus, 
Flammantum rapido nisu glomeratus equorum: 
Hunc tuus aequabit meritorum stemmate natus, 
Tantumdem et laudis simul et virtutis habebit.    80 
Ergo ad condignas tanto pro munere grates, 
Ne dubiam suspende fidem, ne mota faventis 
Ira Dei meritam statuat post praemia poenam. 
Haec ait, et tenues elabitur ales in auras, 
Fragrantemque sacro procul aera fundit odore.    85 
Diriguit trepida confusus mente sacerdos, 
Ac dum promissum cunctantia corda volutant, 
Dum se diffidit tantum meruisse favorem, 
Ut summi sit cura Dei, dimissus ut alto 
Nuntius e coelo, famulo tam clara referret    90 
A Domino mandata suo, ludique veretur, 
Somniaque illa putat, mores dum parcius aequo 
Aestimat ipse suos, nec se meruisse fatetur: 
Infidum facit ipsa fides, dum credere dignum 
Se non vult, poenas incredulitate meretur.    95 
Protinus adstricta est dubitanti lingua palato, 
Et motus oblita sui, molitaque vocis, 
Articulare sonum, pigro torpore cohaesit. 
Dumque cupit narrare suae miracula plebi, 
Conatus frustra, defixo obmutuit ore.    100 
Maestus abit, versatque inclusa mente dolorem, 
Et veniam erratis arcano in corde precatur. 
Quanta Dei pietas! quamque exorabile Numen! 
Poenituisse sat est. Rata qui dat, temporis ordo 
Volvitur, et gravida (mirum) distenditur alvo    105 
Elisabeth, sanctumque gerunt pia viscera pondus, 
Et venit effeto munus juvenile sub aevo. 
Inde aliud, sanctus Gabriel, qui nuntius idem 
Zachariae fuerat, multo majora volutans, 
Ad Mariam molitur iter, quae sponsa marito,    110 
Sed mage lecta Deo, mundi paritura salutem, 
Virgo illibatum servabat casta pudorem: 
Cui postquam insignis coelesti forma decore 
Constitit ante oculos, vultus demissa pudicos, 
Tinxit suffuso rutilantes sanguine malas.    115 
Ille ait: O toto quem solis circulus ambit, 
Quaeque fuere prius, quae sunt quae deinde sequentur 
Virginibus cunctis felicior orbe puella, 
Magno lecta Deo, mater dicaris ut ejus, 
Cujus et ille pater! Felix age concipe pondus,    120 
Impolluta viro, coituque immunis ab omni, 
Verbo feta Dei: corpus tua viscera praestent 
Illi, qui coelum, terras, mare, sidera fecit: 
Qui semper fuit, et nunc est et tempore in omni 
Semper erit: mundi Dominus, lucisque creator,    125 
Et lux ipse poli per te mortalia membra 
Induet; atque oculos hominum, coetusque subibit. 
Imperturbatos tantarum in praemia laudum 
Tolle animos, dabit ille tibi viresque, fidemque, 
Qui voluit (nam cuncta regit, nutuque gubernat)    130 
Filius esse tuus, Domini cum Filius esset. 
Dixerat, et visus pariter terrasque reliquit, 
Assuetumque sibi facili petit aethera nisu. 
Implentur praecepta Dei, creditque puella 
Protinus, atque auget meritum vitamque priorem    135 
Prompta fides: tacitis elementa latentia causis 
Divinum informant corpus, sacrandaque crescit 
Sarcina: coelestem Dominum pia confovet alvus. 
Interea gravidam soboles, quamquam edita necdum, 
Instigat Mariam sanctam, ut progressa revisat    140 
Elisabeth, longo quae jam venerabilis aevo, 
Dilectum Domino puerum paritura gerebat. 
Auscultat nato genitrix, vis tanta fidei, 
Et quo jussa venit: movit materna Johannes 
Viscera, et implevit divino pectora sensu.    145 
Jam vates, necdum genitus, conclusus in alvo, 
Jamque propheta prius gesta et ventura videbat. 
Illa ubi concepto fulgentem lumine longe 
Conspexit Mariam, celeri procul incita gressu 
Obvia progreditur, venerataque brachia tendens,    150 
Salve, o mater, ait, Domini, salve pia virgo, 
Immunis thalami, coitusque ignara virilis, 
Sed paritura Deum: tanti fuit esse pudicam, 
Intactae ut ferres titulos, et praemia nuptae. 
Cur mihi non meritae, nec tanto munere dignae    155 
Officii defertur honos? Cur gloria coeli, 
In nostros delata Lares et vilia tecta, 
Obscuris tantum lumen penetralibus infert? 
Sed mitis placidusque suis cultoribus adsit, 
Praestet et hunc genitus, quem praestitit ante favorem.    160 
Dixit, et amplexus ulnis circumdata junxit, 
Jamque Deum venerata, pio dedit oscula ventri. 
Dic age nunc, Judaea nocens, et sanguine regis 
Commaculata tui, verbis si nulla priorum 
Est adhibenda fides, sacros si fallere vates    165 
Creditis, et Mosen ipsum, si fallere David 
Impia perversae putat inclementia gentis, 
Credite non genitis: materna clausus in alvo 
Quid videat, sancto matris docet ore Johannes. 
Quis precor hunc docuit, quem casto viscere virgo    170 
Contineat, quantus maneat nova secula partus? 
Sed sanctis abstrusa patent, nec visa profanis. 
Verum egressa modum latos petit orbita campos, 
Atque oblita mei procurrere longius audet. 
Spero, erit ut possim firmato robore quondam    175 
Hoc quoque per spatium fores agitare quadrigas. 
Nunc coeptum repetamus iter: mortalia dicat 
Pagina mortalis: Dominum divina loquantur. 
Jamque adeo exacto, quantum natura jubebat, 
Tempore, matura puer inclytus editur alvo,    180 
Et promissa Dei magna non credita poena 
Implet certa fides, et natus comprobat infans. 
Conveniunt contingentes de more propinqui, 
Ut puer veterum de nomine ducta parentum 
Aptent collatis quaesita vocabula causis:    185 
Sed negat arbitrium cognatis esse relictum, 
Coelestis jussi per natum conscia mater. 
Ergo placet dudum praeclusa voce silentem 
Consuluisse patrem, promendi sola facultas 
Indicii, quod lingua nequit, si littera signat.    190 
Consulitur, sumit tabulas, scribitque Johannem. 
Mirantur cuncti, nullumque habuisse priorum 
Praescriptum nomen recolunt de stirpe parentum. 
Quantum sera fides valuit! Quia dextra notavit 
Quod mens crediderat, peccati poena remissa est.    195 
Solvuntur vinctae laxata repagula linguae. 
Respondet jam voce senex, proditque propinquis, 
Tecta diu mandata Dei, spondetque futura, 
Dum transacta probat. Talem fore quis dubitaret, 
Quem Domini jussis, naturae lege remissa,    200 
Insolito exortu nasci potuisse videret? 
Exemplum cunctis celebrandum incredulitatis 
Ante oculos cunctis posuit, vel poena parentis, 
Vel venia: atque animis instat simul hinc metus, hinc spes. 
Labitur interea cunarum tempus: in ipsis    205 
Exstat divini species manifesta vigoris. 
Blanditiae, risusque silent, incertaque cessant 
Murmura: serietas lascivi praevia sensus, 
Jam tenera informat venturis moribus ora. 
Inde ubi prima puer stabili vestigia nisu    210 
Fixerat, et certam signarent verba loquelam: 
Mos erat aut sancti dicta auscultare parentis, 
Aut antiquorum praeclara ediscere facta, 
Vel quas ipse Deus leges interprete Mose 
Condiderat, sacri quas servat pagina saxi.    215 
Haec, et quae teneram firmarent cetera mentem, 
Tractabat recolens: neque enim ignorasse priora 
Credendus, dederat Dominus cui nosse futura. 
At postquam robur membris accessit ab aevo: 
(Nam mens plena Deo tardos praevenerat annos:)    220 
Illa sibi jam tum statuit discenda, docere 
Quae nequeunt homines: simul effugienda ciborum, 
Et potus, sanctae contagia noxia vitae. 
Tecta igitur sancti, quamquam immaculata, parentis 
Deserit, ac turbas hominum, coetusque nocentes    225 
Effugit, ac solas loca tendit ad invia terras, 
In queis se tantum mens impolluta videret, 
Liberaque a curis sacra ad praecepta vacaret. 
Vestis erat curvi setis conserta cameli, 
Contra luxuriem molles duraret ut artus,    230 
Arceretque graves compuncto corpore somnos. 
Hunc vilis rigidos ad lumbos zona ligabat, 
Praebebant victum facilem silvestria melia, 
Pomaque, et incultis enatae cautibus herbae, 
Arentemque sitim decurrens unda levabat.    235 
Quis locus hic vitiis? Aditum quem prava cupido 
Invenit haec inter sacra et penetralia mentis? 
Quo peccet, qui nil cupiat? Quo tendat iniqui 
In latebras sensus, quisquis non indiget ullo? 
Sic primi vixere homines, mundoque recenti    240 
Hos autor dederat ventura in secula mores; 
Inseruit donec sese malesuada voluptas, 
Ac secum luxus, et amorem invexit habendi. 
Hinc odia, hinc lites, hinc fraus, hinc livor, et irae, 
Caedes, arma, cruor, conflictus, praelia, mortes:    245 
Hinc offensa Dei, quam tartara saeva piabunt. 
Verum ego cur nimium communes arguo culpas; 
Immemor ipse mei, quem non commissa gravare, 
Sed veniam sperare decet? Mirabimur immo 
Rectius invictum, nullique imitabile prisci    250 
Exemplum secli, transgressum humana labore, 
Semideumque virum, qui labe immunis ab omni, 
Cum sua tam saevis cruciarit corpora poenis, 
Praescripsit quid nos vel post peccata deceret: 
At postquam invictam firmans per talia mentem,    255 
Exegit largum tempus, statuitque reperta 
Quae fuerant quaerenda, sibi vox edita coelo est: 
Jam satis impensum spatii, dilecte propheta, 
Quo tibi prodesses: tempus tibi quae data sentis, 
Ut prosint aliis, et quae jam perdita, servent.    260 
Perge igitur sanctas puri Jordanis ad undas. 
Hic quicumque hominum vitae commissa prioris 
Poenitet, et tandem sensu meliora volutat, 
Ablue confessum: quisquis tibi mente fideli 
Crediderit delere pio commissa lavacro,    265 
Ille renatus erit, talis modo vita sequatur, 
Quae probet ablutos vitam damnasse priorem. 
Paruit auditis famulanti mente Johannes, 
Protinus et ripas jussi descendit ad amnis. 
Praedicat hic praecepta Dei sermone verendo,    270 
Infunditque novam credentum in corda salutem. 
Diluit infusis credentum crimina lymphis, 
Absolvitque metus hominum, poenasque remittit, 
Atque ignem restinguit aquis: oblivia suadet 
Errorum, praestatque novae nova corpora vitae.    275 
O Pater, o hominum rerumque aeterne creator, 
Quot gradibus parcit pietas tua! quis pater unquam 
Sustinet erranti toties ignoscere nato? 
Das genti sensum, quo vel bona vel mala noscant. 
Non satis: innectis servandae vincula legis,    280 
Proponisque malis poenas, et praemia justis. 
Haec quoque quis sprevit? Redeat quandoque libebit, 
In promptu venia est: sanctum patet ecce lavacrum, 
Quod renovet vitam, veteresque oblitteret actus, 
Quodque novos homines faciat. Quid quaerimus ultra?    285 
Et tamen ulterior venia est: violaverit ullus 
Hoc quoque polluto prolapsus corpore donum. 
Quamquam jam nimius longe processerit error, 
Desinat, et redeat: cum se damnaverit ipse, 
Absolvi meruit: si poenitet, irrita culpa est,    290 
O vere, quod ais, pondus leve, quodque cohaeret, 
Suave jugum, toties homini cum ignoscitur uni, 
Et tamen erramus, finis nec criminis ullus 
Humano generi: sed crescit laus tua; nam quo 
Major culpa rei, parcentis gloria major.    295 
Grates ergo tibi referat mens omnis, et omnis 
Lingua canat, quantumque potest humana propago, 
Si placuisse nequit, fieri vel grata laboret. 
Panditur immensum, si demus vela, profundum 
In laudes, Pater alme, tuas: sed conscia tanti    300 
Mens oneris trepidat, propriasque haud inscia vires 
Consulit, et dignis potius dicenda relinquit. 
Reddamur coeptis: opus hoc tibi, sancte Johannes, 
Quo renoves puras abluto corpore mentes. 
Non haec prima dedit Domini sententia, qua te    305 
Admonuit claram mittens per nubila vocem: 
Secula multa prius sancti Deus ore locutus 
Isaiae vatis, veteris qui maximus aevi: 
Mittam, ait, ante tuos oculos, o nate, ministrum, 
Qui sentosarum purgans concreta viarum    310 
Gressibus ille tuis, celsos subsidere montes, 
Idem depressas faciet consurgere valles: 
Diriget hic quae prava, et leniet aspera, dura 
Molliet, et totum coget planescere mundum. 
Tune, precor, donum summi Patris, alme Johannes,    315 
Cum Christo promisse venis, teque imputat ille 
Qui misit natum? Tune, o praedicte prophetis, 
Nominis angelici tu participatus honore? 
Per te prima Dei sese clementia profert: 
Prima tibi dandae veniae permissa potestas:    320 
Te cum multa novae peterent miracula plebis, 
De te Christus ait: Concessum est visere talem, 
Qualem nulla prius viderunt secla prophetam. 
Dico ego, qui solus quae gesta gerendaque novi, 
Inter mortales dederit quos femina partus,    325 
Quosque dabit sollemni hominum de more creatos, 
Nullus erit possit qui se praeferre Johanni. 
Haec de te ille refert, qui quaelibet intima cordis 
Humani, et cunctos seclorum ex ordine tractus 
Pervidet, ut quae sunt oculis subjecta videmus.    330 
 

 POEMA VII. 
PARAPHRASIS PSALMI I. 
 Paulinus, tunc Theologicorum arcanorum rudis, 
putabat Christianos omnes, quamvis malos, 
modo incolumem servassent fidem, 
salutem quamdam consecuturos. 
 
 
Beatus ille, qui procul vitam suam 
Ab impiorum segregarit coetibus, 
Et in via peccantium non manserit, 
Nec in cathedra pestilenti sederit: 
Sed corde toto fixus in legem Dei    5 
Praecepta vitae nocte volvit et die, 
Mentemque castis institutis excolit. 
Erit ille ut arbor quae propinqua flumini, 
Humore ripae nutriente pascitur, 
Suoque fructum plena reddet tempore,    10 
Et, fronde numquam defluente, pervirens 
Stabit perenni vividum lignum coma. 
Non haec iniquos prosequetur gloria, 
Sed ut favillam pulveris ventus rapit, 
Sic ira iniquos verret a vultu Dei.    15 
Idcirco tali dividentur ordine 
Hominum per orbem dissipatorum greges, 
Ut judicandi non resurgant impii, 
Qui denegarunt debitum cultum Deo, 
Sed puniendi: nam suum crimen videns,    20 
Non indigebit quaestione detegi, 
Quoniam imminentem praeferent mortis notam, 
Signum salutis non gerentes frontibus. 
Peccator autem, non et impius tamen, 
Quae magna turba est, non resurget gloriae,    25 
Verum resurget deputanda examini. 
Nec enim sedere cum piis judex potest, 
Causas suorum redditurus actuum, 
Varieque gestis aut probandus, aut reus. 
Sine lege passim legis ignari cadent,    30 
In lege lapsus, lege judicabitur. 
Opus per omne curret ignis arbiter, 
Quod non cremarit flamma, sed probaverit, 
Illud perrenni praemio pensabitur. 
Qui concremanda gesserit, damnum feret,    35 
Sed ipse salvus evolabit ignibus. 
Tamen subusti corporis signis miser 
Vitam tenebit, non tenebit gloriam: 
Quia carne victus, mente non versus tamen, 
Etsi negarit debitam legi fidem,    40 
Per multa saepe devolutus crimina: 
Tamen fidei nomen aeternum gerens, 
Numquam salutis exsulabit finibus. 
Idcirco cuncti nunc in isto seculo, 
Dum currit aetas, et dies aevi patet,    45 
Rectas agamus semitas firmo pede, 
Nec deferamur lubrico latae viae, 
Praestat per arctum dimicantes tramitem 
Laboriosis introire nisibus. 
Vias bonorum laetus agnoscit Deus,    50 
At impiorum pronum iter delebitur.
 
 POEMA VIII. 
PARAPHRASIS PSALMI II.
 

 
Cur gentes fremuere, et inania cur meditati 
Sunt populi? Adstiterunt proceres cum regibus acti 
Adversum Dominum et Christum, vesana ferentes. 
Vincula rumpamus, juga discutiamus eorum: 
Qui manet aeterno totis moderamine coelis,    5 
Irridebit eos, justaque loquetur in ira, 
Terribilique minas verbo turbabit iniquos. 
Ast ego Rex ab eo parili ditione creatus, 
Praeceptum Domini super almum praedico Sion. 
Ipse ad me Dominus, Meus, inquit, filius es tu,    10 
Teque hodie genui. Pete: sis mihi gentibus heres, 
Et tua fundatur totis possessio terris. 
Ferrea virga tibi est, valido quia jure tumentes 
Orbe regis toto populos: ceu vasa recocto 
Ficta luto frangens corda, ut meliora reformes.    15 
Et nunc ecce omnes stratis advertite, reges 
Mentibus, et quicumque hominum famulantia corda 
Judicio regitis, rerumque tenetis habenas: 
Deservite Deo trepidi, mixtoque fideles 
Exsultate metu: fiat discordia concors,    20 
Dissimiles socians affectus pectore in uno; 
Ne timor affligat mentes, vel gaudia solvant, 
Si careant laeto, pavidi formidine lethi. 
Discite justitiam, rectosque capessite mores, 
Et justo trepidate Deo, gaudete benigno,    25 
Nequando meritum Deus irascatur in orbem, 
Vosque via justa juste pereatis abacti. 
Amodo jam resilire via properetis iniqua, 
Ecce brevi, cum magna potentis inarserit ira, 
Ventilet ut totum divino examine mundum,    30 
Segreget et paleas igni, frumenta saluti: 
Tunc omnes, quibus est in eo spes fida, beati.
 

 POEMA IX. 
PARAPHRASIS PSALMI CXXXVI.
 

 
Sedimus ignotos dirae Babylonis ad amnes 
Captivi, Judaea manus, miserabile flentes. 
Cum patrium memori traheremus pectore Sion, 
Et meritum justa suspiraremus ab ira 
Exsilium: lentis qua consita ripa salictis,    5 
Hospitibus populis umbras praebebat amicas. 
Illic Assyriae mediis in moenibus urbis, 
Obliti laetas per maesta silentia voces, 
De salicum ramis suspendimus organa nostra. 
Namque dabat nobis durum gravis ira dolorem,    10 
Quod solita in sancto depromi cantica templo 
Haec ad delicias sibi nos cantare jubebat 
Impius ille, domo qui nos abduxerat, hostis. 
Ergone divinas laudes et carmina castis 
Apta choris, inter sacra barbara, foedaque busta.    15 
Inter et accensas funestis ignibus aras, 
Heu! male de nostro laetis moerore, canemus? 
Deque pio ritu luxum faciemus iniquum, 
Mystica ad hostilem modulantes cantica ludum? 
Quo miseri nunc ore sacros cantabimus hymnos?    20 
Quove loco Babylon poscit sibi cantica Sion? 
Sed Domini carmen tellus aliena mereri 
Non capit, indignas sacra vox avertitur aures. 
Si tamen ut captis dominus violentior instas, 
Et, si tantus amor, Sion pia noscere vobis    25 
Cantica, si pergis me cogere non tua fari, 
Et divina tibi quaenam sint cantica Sion, 
Accipe quid captae Deus ultor spondeat urbi. 
Ne longum speres isto gaudere triumpho 
Impie; quo sacrum prodi tibi praecipis hymnum:    30 
Ecce quis est hymnus Domini, quae cantica Sion: 
Si fuero oblitus mea moenia, te mea cura, 
Urbs Hierusalem, fiat mea non memor unquam 
Dextra mei, mea lingua meis et adhaereat arens 
Faucibus, aeterno nisi te complectar amore:    35 
Et nisi principio promissi in secula regni, 
Laetitiaeque meae primo reminiscar in anno, 
Te cunctis Hierusalem praeponere terris. 
Esto memor tum prolis Edom, ut versa vice nostrum 
Aspiciat confusa diem, quo plebs tua claram    40 
Moenibus aeternis Hierusalem habitabit, 
Cui nunc gens oblita tui, crudele minatur 
Excidium, dicens: Invisam funditus urbem 
Diruite et vacuate manu, vestigia donec 
Nulla relinquantur, muris ad inane redactis.    45 
Infelix miserae Babylonis filia, felix 
Qui tibi pro nobis in nos tua gesta rependet. 
Nec minus ille beatus erit, qui parva tenebit 
Et simul elidet solidae tua pignora petrae. 
Si cupis exstincta Babylonis stirpe beari,    50 
In te ipso primis gliscentia crimina flammis 
Frange fide, jam propter adest petra Christus: in ipso 
Vipeream sobolem validis elide lacertis. 
Nam Babylon nomen Confusio: filia cujus 
Est caro, peccatis mater: quae turba saluti    55 
Noxia, corporeis ducit mala semina fibris. 
Haec vincenda tibi, si vis evincere mortem: 
Namque tuis tales inclusos ossibus hostes, 
Si permittantur crescendo assumere vires, 
Difficili vinces luctamine: praeripe parvos,    60 
Dum rudis ex utero cordis per pectora capta 
Reptat adhuc teneris vitiorum infantia membris: 
Quae nisi praecaveas, aucta virtute necabit 
Concordem vitiis animam terrena propago.    65 
Ne parcas igitur talem mactare catervam. 
Non tibi crimen erit, nocituram perdere gentem, 
Ultricemque malo perfundere sanguine petram: 
Gaudet enim justus, si concidat impia proles: 
Nam magis atque magis pius ista caede piatur,    70 
Si perimat peccata suis dominantia membris, 
Et fracta in Christo vitiorum plebe triumphet.
 

 POEMA X 
AUSONIO PAULINUS. 
 Quatuor supra memoratas epistolas quartum jam annum agens in Hispania Paulinus recepit, 
quarum primae, tertiae quae intercidit, et quartae respondet hoc carmine. 
 

 
Quarta redit duris haec jam messoribus aestas, 
Et toties cano bruma gelu riguit, 
Ex quo nulla tuo mihi littera venit ab ore, 
Nulla tua vidi scripta notata manu, 
Ante salutifero felix cum charta libello    5 
Dona negata diu, multiplicata daret. 
Trina etenim vario florebat epistola textu, 
Sed numerosa triplex pagina carmen erat. 
Dulcia multimodis quaedam subamara querelis 
Anxia censurae miscuerat pietas.    10 
Sed mihi mite patris plus quam censoris acerbum 
Sedit, et e blandis aspera penso animo. 
Ista suo referenda loco tamen, et graviore 
Vindicis heroi sunt agitanda sono. 
Interea levior paucis praecurrit iambus,    15 
Discreto referens mutua verba pede. 
Nunc elegi salvere jubent, dictaque salute, 
Ut fecere aliis orsa gradumque, silent 
Quid abdicatas in meam curam, pater,    20 
Redire Musas praecipis? 
Negant Camoenis, nec patent Apollini 
Dicata Christo pectora. 
Fuit ista quondam non ope, sed studio pari 
Tecum mihi concordia,    25 
Ciere surdum Delphica Phoebum specu, 
Vocare Musas Numina; 
Fandique munus munere indultum Dei, 
Petere e nemoribus aut jugis. 
Nunc alia mentem vis agit, major Deus;    30 
Aliosque mores postulat, 
Sibi reposcens ab homine munus suum, 
Vivamus ut vitae Patri. 
Vacare vanis otio aut negotio, 
Et fabulosis litteris 
Vetat, suis ut pareamus legibus,    35 
Lucemque cernamus suam: 
Quam vis sophorum callida, arsque rhetorum, et 
Figmenta vatum nubilant, 
Qui corda falsis atque vanis imbuunt; 
Tantumque linguas instruunt,    40 
Nihil adferentes ut salutem conferant, 
Quod veritatem detegat. 
Quid enim tenere vel bonum aut verum queant, 
Qui non tenent summae caput, 
Veri bonique fomitem et fontem Deum?    45 
Quem nemo nisi in Christo videt. 
Hic veritatis lumen est, vitae via, 
Vis, mens, manus, virtus Patris, 
Sol aequitatis, fons bonorum, flos Dei. 
Natus Deo, mundi sator,    50 
Mortalitatis vita nostrae, et mors necis. 
Magister hic virtutum, 
Deusque nobis, atque pro nobis homo 
Nos induendo se exuit, 
Aeterna jungens homines inter et Deum,    55 
In utrumque se commercia. 
Hic ergo nostris ut suum praecordiis 
Vibraverit coelo jubar, 
Absterget aegrum corporis pigri situm, 
Habitumque mentis innovat;    60 
Exhaurit omne quod juvabat antea 
Castae voluptatis vice; 
Totusque nostra jure Domini vindicat 
Et corda, et ora, et tempora; 
Se cogitari, intelligi, credi, legi,    65 
Se vult timeri et diligi. 
Aestus inanes, quos movet vitae labor 
Praesentis aevi tramite, 
Abolet futurae cum Deo vitae fides. 
Quae, quas videmur spernere,    70 
Non ut profanas abjicit aut viles opes; 
Sed ut magis caras, monet 
Coelis reponi creditas Christo Deo, 
Qui plura promisit datis; 
Contemta praesens vel mage deposita sibi    75 
Multo ut rependat fenore. 
Sine fraude custos aucta creditoribus 
Bonus aera reddet debitor; 
Multaque spretam largior pecuniam 
Restituet usura Deus.    80 
Huic vacantem, vel studentem, et deditum, 
In hoc reponentem omnia, 
Ne, quaeso, segnem, neve perversum putes, 
Nec crimineris impium. 
Pietas abesse Christiano qui potest?    85 
Namque argumentum mutuum est 
Pietatis, esse Christianum: et impii, 
Non esse Christo subditum. 
Hanc cum tenere discimus, possum tibi 
Non exhibere, id est patri,    60 
Cui cuncta sancta jura, cara nomina 
Debere me voluit Deus? 
Tibi disciplinas, dignitatem, litteras, 
Linguae, togae, famae decus, 
Provectus, altus, institutus debeo,    95 
Patrone, praeceptor, pater. 
Sed, cur remotus tamdiu degam, arguis, 
Pioque motu irasceris? 
Conducit istud, aut necesse est, aut placet: 
Veniale, quidquid horum erit.    100 
Ignosce amanti, si geram quod expedit: 
Gratare, si vivam ut libet. 
Defore me patriis tota trieteride terris, 
Atque alium legisse vagis erroribus orbem, 
Culta prius vestrae oblitum consortia vitae    105 
Increpitas sanctis mota pietate querelis. 
Amplector patrio venerandos pectore motus, 
Et mihi gratandas salvis affectibus iras. 
Sed reditum inde meum genitor te poscere mallem 
Unde dari possit. Revocandum me tibi credam,    110 
Cum steriles fundas non ad divina precatus, 
Castalidis supplex averso Numine Musis? 
Non his numinibus tibi me patriaeque reduces. 
Quod datur, in nihilum (sine Numine nomina Musas 
Surda vocas, et nulla rogas) levis auferet aura,    115 
Irrita ventosae rapiunt haec vota procellae, 
Quae non missa Deo vacuis in nubibus haerent, 
Nec penetrant superi stellantem Regis in aulam. 
Si tibi cura mei reditus, illum aspice, et ora, 
Qui tonitru summi quatit ignea culmina coeli, 
Qui trifido igne micat, nec inania murmura miscet,     120 
Quique satis coelo soles largitur, et imbres, 
Qui super omne quod est, vel in omnia totus ubique 
Omnibus infusus rebus regit omnia Christus, 
Qui mentes tenet atque movet, qui tempora nostra    125 
Et loca disponit; quod si contraria votis 
Constituat nostris, prece deflectendus in illa est 
Quae volumus: quid me accusas? Si displicet actus 
Quem gero agente Deo, prius est si fas reus autor 
Cui placet aut formare meos, aut vertere sensus.    130 
Nam mea si reputes quae pristina, quae tibi nota, 
Sponte fatebor eum modo me non esse sub illo 
Tempore qui fuerim, quo non perversus habebar, 
Et perversus eram, falsi caligine cernens, 
Stulta Dei sapiens, et mortis pabula vivens.    135 
Quo magis ignosci mihi fas, quia promtius ex hoc, 
Agnosci datur, a summo Genitore novari, 
Quod non more meo geritur; non arbitror, istis 
Confessus dicar mutatae in prava notandum 
Errorem mentis, quoniam sim sponte professus,    140 
Me non mente mea vitam mutasse priorem. 
Mens nova me fateor cepit, mens non mea quondam, 
Sed mea nunc autore Deo, qui si quid in actu 
Ingeniove meo sua dignum ad munia vidit, 
Gratia prima tibi, tibi gloria debita cedet,    145 
Cujus praeceptis partum est quod Christus amaret. 
Quare gratandum magis est tibi quam queritandum, 
Quod tuus ille, tuis studiis et moribus ortus, 
Paulinus, cui te non inficiare parentem 
Nec modo, cum credis perversum, sic mea verti    150 
Consilia, ut sim promeritus Christi fore, dum sum 
Ausonii; feret ille tuae sua praemia laudi, 
Deque tua primum tibi deferet arbore fructum. 
Unde precor meliora putes, nec maxima perdas. 
Praemia, detestando tuis bona fontibus orta.    155 
Non etenim mihi mens vaga, sed neque participantum 
Vita fugax hominum, Lyciae qua scribis in antris 
Pegaseum vixisse equitem, licet avia multi 
Numine agente colant, clari velut ante sophorum 
Pro studiis Musisque suis: ut nunc quoque castis    160 
Qui Christum sumsere animis agitare frequentant 
Non inopes animi, neque de feritate legentes 
Desertis habitare locis, sed in ardua versi 
Sidera, spectantesque Deum, verique profunda 
Perspicere intenti; de vanis libera curis    165 
Otia amant; strepitusque fori, rerumque tumultus, 
Cunctaque divinis inimica negotia donis, 
Et Christi imperiis et amore salutis, abhorrent. 
Speque fideque Deum sponsa mercede sequuntur, 
Quam referet certus non desperantibus autor,    170 
Si modo non vincant vacuis praesentia rebus; 
Quaeque videt spernat, quae non videt ut mereatur, 
Secreta ignitus penetrans coelestia sensus. 
Namque caduca patent nostris, aeterna negantur 
Visibus, et nunc spe sequimur quod mente videmus,    175 
Spernentes varias rerum spectacula formas, 
Et male corporeos bona sollicitantia visus. 
Attamen haec sedisse illis sententia visa est, 
Tota quibus jam lux patuit verique bonique, 
Venturi aeternum secli, et praesentis inane.    180 
At mihi non eadem cui gloria, cur eadem sit 
Fama? fides voti par est, sed amoena colenti, 
Nunc etiam et blanda posito locupletis in acta 
Littoris, unde haec jam tam festinata locorum, 
Invidia est? Utinam justus me carpere livor    185 
Incipiat, Christi sub nomine probra placebunt. 
Non patitur tenerum mens Numine firma pudorem, 
Et laus hic contemta redit mihi judice Christo. 
Ne me igitur, venerande parens, his ut male versum 
Increpites studiis, neque me vel conjuge carpas,    190 
Vel mentis vitio: non anxia Bellerophontis 
Mens est, nec Tanaquil mihi, sed Lucretia conjux. 
Nec mihi nunc patrii est (ut vis) oblivio coeli, 
Qui summum suspecto Patrem, quem qui colit unum, 
Hic vere memor est coeli. Crede ergo, pater, nos    195 
Nec coeli immemores, nec vivere mentis egentes, 
Humanisque agitare locis; studia ipsa piorum 
Testantur mores hominum: nec enim impia summum 
Gens poterit novisse Deum; sint multa locorum, 
Multa hominum studiis inculta, expertia legum,    200 
Quae regio agresti ritu caret? Aut quid honestis 
Improbitas aliena nocet? Quid tu mihi vastos 
Vasconiae saltus, et ninguida Pyrenaei 
Objicis hospitia, in primo quasi limine fixus 
Hispanae regionis agam, nec sit locus usquam    205 
Rure vel urbe mihi, summum qua dives in orbem 
Usque patet mersos spectans Hispania soles? 
Sed fuerit fortuna, jugis habitasse latronum: 
Non lare barbarico rigui, mutatus in ipsos, 
Inter quos habui socia feritate, colonos.    210 
Non recipit mens pura malum, neque levibus haerent 
Inspersae fibris maculae: sic Vascone saltu 
Quisquis agit purus sceleris vitam inter iniquos, 
Nulla ab inhumano morum contagia ducit 
Hospite. Sed mihi cur sit ab illo nomine crimen,    215 
Qui diversa colo, ut colui, loca juncta superbis 
Urbibus, et laetis hominum celeberrima cultis? 
Ac si Vasconicis mihi vita fuisset in oris: 
Cur non more meo potius formata, ferinos 
Poneret in nostros migrans gens barbara ritus?    220 
Nam quod in aversis habitacula ponis Hiberis 
Urbibus, et deserta tuo legis oppida versu, 
Montanamque mihi Calagurrim et Bilbilim acutis 
Pendentem scopulis, collemque jacentis Herdae 
Exprobras, velut his habitem laris exsul et urbis    225 
Extra hominum tecta atque vias: an credis Hiberae 
Has telluris opes, Hispani nescius orbis, 
Quo gravis ille poli sub pondere constitit Atlas, 
Ultima nunc ejus mons portio metaque terrae 
Discludit bimarem celso qui vertice Calpen?    230 
Bilbilis huic tantum, Calagurris, Ilerda notatur, 
Caesarea est Augusta cui, cui Barcino amoena, 
Et capite insigni despectans Tarraco pontum. 
Quid numerem egregias terris et moenibus urbes, 
Qua geminum felix Hispania tendit in aequor,    235 
Qua Betis Oceanum, Thyrrenumque auget Hiberus, 
Lataque distantis pelagi divortia complet, 
Orbe suo finem ponens in limite mundi? 
An tibi, mi domine illustris, si scribere sit mens, 
Qua regione habites, placeat reticere nitentem    240 
Burdigalam, et piceos malis describere Boios? 
Cumque Marojalicis tua prodigis otia thermis, 
Inter et umbrosos donas tibi vivere lucos, 
Laeta locis, et mira colens habitacula tectis: 
Nigrantesne casas et texta mapalia culmo,    245 
Dignaque f pellitis habitas deserta Bigerris? 
Quique superba tuae contemnis moenia Romae 
Consul, arenosos num dedignare Vasatas? 
Vel quia Pictonicis tibi fertile rus viret arvis, 
Rauranum Ausonias huc devexisse curules 
Conquerar; et trabeam veteri sordescere panno? 
Quae tamen augusta Latiaris in urbe Quirini 
Caesareas inter parili titulo palmatas 
Fulget in attrito longum venerabilis auro, 
Florentem retinens meriti vivacis honorem.    255 
Aut cum Lucani retineris culmine fundi, 
Aemula Romuleis habitans fastigia tectis, 
Materiam praebente loco, qui proxima signat, 
In Condatino diceris degere vico? 
Multa jocis pateant; liceat quoque ludere fictis.    260 
Sed lingua mulcente gravem interlidere dentem, 
Ludere blanditiis urentibus, et male dulces 
Fermentare jocos satirae mordacis aceto, 
Saepe poetarum, numquam decet esse parentum. 
Namque - fides pietasque petunt, ut quod mala nectens,    265 
Insinuat castis fama auribus, hoc bona voti 
Mens patris affigi, fixumque haerescere cordi 
Non sinat, ut vulgus scaevo rumore malignum. 
Ante habitos mores, non semper, flectere, vitam 
Crimen habet: namque est laudi bene vertere. Cum me    270 
Immutatum audis, studium officiumque require. 
Si pravo rectum, si relligiosa profanis, 
Luxurie parcum, turpi mutatur honestum; 
Segnis, iners, obscurus ago: miserere sodalis 
In mala perversi: blandum licet ira parentem    275 
Excitet, ut lapsum rectis instauret amicum 
Moribus, et monitu reparet meliora severo. 
At si forte itidem, quod legi, et quod sequor, audis, 
Corda pio vovisse Deo, venerabile Christi 
Imperium docili pro credulitate sequentem,    280 
Persuasumque Dei monitis, aeterna parari 
Praemia mortali, damnis praesentibus emta, 
Non reor id sano sic displicuisse parenti, 
Mentis ut errorem credat, sic vivere Christo, 
Ut Christus sanxit. Juvat hoc, nec poenitet hujus    285 
Erroris, stultus diversa sequentibus esse 
Nil moror, aeterno mea dum sententia Regi 
Sit sapiens. Breve quidquid homo est, ut corporis aegri, 
Temporis occidui, et sine Christo pulvis et umbra: 
Quod probat aut damnat, tanti est, quanti arbiter ipse.    290 
Ipse obit, atque illi suus est comitabilis error, 
Cumque suo moriens sententia judice transit. 
At nisi, dum tempus praesens datur, anxia nobis 
Cura sit ad Domini praeceptum vivere Christi, 
Sera erit exutis homini querimonia membris,    295 
Dum levia humanae metuit convicia linguae, 
Non timuisse graves divini judicis iras, 
Quem Patris aeterni solio dextraque sedentem 
Omnibus impositum Regem, et labentibus annis 
Venturum, ut cunctas aequato examine gentes    300 
Judicet, et variis referat sua praemia gestis, 
Credo equidem et metuens studio properante laboro; 
Si qua datur, ne morte prius quam crimine solvar. 
Hujus in adventum trepidis mihi credula fibris 
Corda tremunt, gestitque anima, id jam cauta futuri,    305 
Praemetuens ne vincta aegris pro corpore curis, 
Ponderibusque gravis rerum, si forte recluso 
Increpitet tuba vasta polo, non possit in auras 
Regis ad occursum levibus se tollere pennis, 
Inter honora volans sanctorum millia coelo,    310 
Qui per inane leves, neque mundi compede vinctos 
Ardua in astra pedes facili molimine tollent, 
Et teneris vecti per sidera nubibus ibunt, 
Coelestem ut medio venerentur in aere Regem, 
Claraque adorato conjungant agmina Christo.    315 
Hic metus est, labor iste, dies ne me ultimus atris 
Sopitum tenebris sterili deprendat in actu, 
Tempora sub vacuis ducentem perdita curis. 
Nam quid agam? Lentis si dum conniveo votis, 
Christus ab aetheria mihi proditus arce coruscet,    320 
Et subitis Domini coelo venientis aperto 
Praestrictus radiis, obscura et tristia noctis 
Subfugia illato confusus lumine quaeram? 
Quod mihi ne pareret vel diffidentia veri, 
Vel praesentis amor vitae, rerumque voluptas, 
Curarumve labor, placuit praevertere casus     325 
Proposito, et curas finire superstite vita; 
Commissisque Deo ventura in secula rebus, 
Exspectare trucem securo pectore mortem. 
Si placet hoc, gratare tui spe divite amici:    330 
Si contra est, Christo tantum me linque probari.
 

 POEMA XI. 
AUSONIO PAULINUS. 
 Secundae Ausonii epistolae respondet carmine sequenti. 

 
Continuata meae durare silentia linguae, 
Te numquam tacito memoras; placitamque latebris 
Desidiam exprobras; neglectaeque insuper addis 
Crimen amicitiae; formidatamque jugalem 
Objicis, et durum jacis in mea viscera versum.    5 
Parce, precor, lacerare tuum, nec amara paternis 
Admiscere velis, ceu melli absinthia, verbis. 
Cura mihi semper fuit, et manet, officiis te 
Omnibus excolere, affectu observare fideli. 
Non umquam tenui saltem tua gratia naevo    10 
Commaculata mihi est; ipso te laedere vultu, 
Semper et incauta timui violare figura. 
Cumque tua accessi venerans, mea cautius ora 
Composui, et laeto formavi lumine frontem; 
Ne qua vel a tacito contractam pectore nubem    15 
Duceret in sanctum suspicio falsa parentem. 
Hoc mea te domus exemplo coluitque colitque, 
Inque tuo tantus nobis consensus amore est, 
Quantus et in Christo connexa mente colendo. 
Quis tua, quaeso, tuis obduxit pectora livor?    20 
Quo rumore pias facilis tibi fama per aures 
Irrupit pepulitque animum contraque vetustam 
Experta pietate fidem nova vulnera movit, 
Laederet ut natis placidum malesuada parentem? 
Sed mihi non fictae mens conscia simplicitatis,    25 
Nec patris inculti pietas rea, respuit omne 
Immeritum, et falso perstringi crimine non fert; 
Immunis vero gravius violatur iniquo 
Vulnere, tam tenera offensae, quam libera culpae. 
Discussisse jugum quereris me, quo tibi doctis    30 
Junctus eram studiis. Hoc nec gestasse quidem me 
Assero: namque pares subeunt juga: nemo valentes 
Copulat infirmis; neque sunt concordia frena, 
Si sit compulsis mensura jugalibus impar. 
Si vitulum tauro, vel equum commitis onagro,    35 
Si confers fulicas cygnis, et aedona parrae; 
Castaneis corylos, aequas viburna cupressis, 
Me compone tibi: vix Tullius et Maro tecum, 
Sustineant aequale jugum; si jungar amore, 
Hoc tantum tibi me jactare audebo jugalem;    40 
Quo modicum sociis magno contendit habenis 
Dulcis amicitia aeterno mihi foedere tecum, 
Et paribus semper redamandi legibus aequa. 
Hoc nostra cervice jugum non scaeva resolvit 
Fabula, non terris absentia longa diremit.    45 
Nec perimet, toto licet abstrahar orbe, vel aevo. 
Numquam animo divisus agam; prius ipsa recedet 
Corpore vita meo, quam vester pectore vultus. 
Ego te per omne, quod datum mortalibus 
Et destinatum seculum est,    50 
Claudente donec continebor corpore, 
Discernar orbe quolibet, 
Nec orbe longe, nec remotum lumine, 
Tenebo fibris insitum, 
Videbo corde, mente complectar pia    55 
Ubique praesentem mihi. 
Et cum solutus corporali carcere, 
Terraque provolavero, 
Quo me locarit axe communis Pater, 
Illic quoque te animo geram.    60 
Neque finis idem qui meo me corpore, 
Et amore laxabit tui. 
Mens quippe, lapsis quae superstes artubus 
De stirpe durat coeliti, 
Sensus necesse est simul et affectus suos    65 
Teneat aeque ut vitam suam; 
Et ut mori, sic oblivisci non capit, 
Perenne viva et memor.
 

 POEMA XII. 
DE S. FELICE NATALITIUM CARMEN I.
 

 
Inclite Confessor, meritis et nomine Felix, 
Mens pietate potens, summi mens accola coeli, 
Nec minus in totis experta potentia terris, 
Qui Dominum Christum constanti voce professus, 
Contemnendo truces meruisti evadere poenas,    5 
Devotamque animam tormenta per omnia Christo, 
Sponte tua jussus laxatis reddere membris, 
Liquisti vacuos rabidis lictoribus artus, 
Vectus in aethereum sine sanguine martyr honorem, 
O pater, o domine, indignis licet, annue servis,    10 
Ut tandem, hanc fragili trahimus dum corpore vitam, 
Sedibus optatis, et qua requiescis in aula, 
Hunc liceat celebrare diem, pia reddere coram 
Vota, et gaudentes inter gaudere tumultus. 
Sit jam, quaeso, satis merita impietate tulisse    15 
Hanc poenam tot jam quot te sine viximus, annis, 
Sede tua procul, heu! quamvis non mente remoti. 
Jam desideriis immenso tempore fessis 
Consule: jam vel sero memor miserere tuorum: 
Perque orbem, magni qui nos procul aequore ponti    20 
Disparat, obtritis quae nos inimica retardant, 
Pande vias faciles: et, si properantibus ad te 
Invidus hostis obest, objecta repagula pelle 
Fortior adversis, et amicos provehe cursus. 
Seu placeat telluris iter, comes aggere tuto    25 
Esto tuis; seu magna tui fiducia longo 
Suadeat ire mari, da currere mollibus undis, 
Et famulis famulos a puppi suggere ventos, 
Ut Campana simul Christo duce littora vecti, 
Ad tua mox alacri rapiamur culmina cursu, 
Inque tuo placidus nobis sit limine portus.    30 
Illic dulce jugum, leve onus, blandumque feremus 
Servitium sub te domino; etsi justus iniquis 
Non egeas servis, tamen et patiere, et amabis 
Qualescumque tibi Christo donante dicatos, 
Et foribus servire tuis, tua limina mane    35 
Munditie curare sines; et nocte vicissim 
Excubiis servare piis; et munere in isto 
Claudere promeritam defesso corpore vitam.
 

 POEMA XIII. 
DE S. FELICE NATALITIUM CARMEN II.
 

 
Felix, hoc merito, quod nomine; nomine et idem, 
Qui merito; redit alma dies qua te sibi summus 
Adscivit patriam confessum Christus in aulam, 
Tempus adest plenis grates tibi fundere votis. 
O pater, o domine, indignis licet optime servis,    5 
Tandem exoratum est, inter tua limina nobis 
Natalem celebrare tuum. Tria tempore longo 
Lustra cucurrerunt ex quo sollemnibus istis 
Coram vota tibi coram mea corda dicavi, 
Ex illo qui me terraque marique labores    10 
Distulerint a sede tua procul orbe remoto, 
Novisti; nam te mihi semper ubique propinquum, 
Inter dura viae, vitaeque incerta, vocavi. 
Et maria intravi duce te, quia cura pericli 
Cessit amore tui, nec te sine: nam tua sensi    15 
Praesidia, in Domino superans maris aspera Christo: 
Semper eo et terris te propter tutus et undis. 
(Hunc, precor, aeterna pietate et pace serenum 
Posce tuis, cujus magno stas nomine Felix. 
Nunc juvat effusas in gaudia solvere mentes:    20 
Cara dies tandem quoniam hic praesentibus orta est, 
Semper et aeternum nobis celebrata per orbem, 
Quae te sacravit terris et contulit astris.) 
Ecce vias vario plebs discolor agmine pingit: 
Urbes innumeras una miramur in urbe.    25 
O felix Felice tuo tibi praesule Nola, 
Inclita cive sacro, coelesti firma patrono, 
Postque ipsam titulos Romam sortita secundos. 
Quae prius imperio tantum, et victricibus armis, 
Nunc et apostolicis terrarum est prima sepulcris.    30 
Sis bonus o felixque tuis, Dominumque potentem 
Exores, liceat placati munere Christi, 
Post pelagi fluctus, mundi quoque fluctibus actis, 
In statione tua placido consistere portu. 
Hoc bene subductam religavi littore classem;    35 
In te compositae mihi fixa sit anchora vitae.
 

 
 
POEMA XIV. 
DE S. FELICE NATALITIUM CARMEN III.
 

 
Venit festa dies coelo, celeberrima terris, 
Natalem Felicis agens, qua corpore terris 
Occidit, et Christo superis est natus in astris, 
Coelestem nanctus sine sanguine martyr honorem. 
Nam Confessor obit, poenas non sponte lucratus,    5 
Acceptante Deo fidam pro sanguine mentem; 
Qui cordis taciti scrutator, ferre paratos 
Aequiparat passis, sat habens interna probasse, 
Supplicium carnis justa pietate remittit, 
Martyrium sine caede placet, si promta ferendi    10 
Mensque fidesque Deo caleat, passura voluntas 
Sufficit, et summa est meriti, testatio voti. 
Ergo dies, tanto quae munere rettulit alto 
Felicem coelo, sacris sollemnibus ista est: 
Nam post solstitium, quo Christus corpore natus    15 
Sole novo gelidae mutavit tempora brumae, 
Atque salutiferum praestans mortalibus ortum. 
Procedente die secum decrescere noctes 
Jussit, ab hoc quae lux oritur vicesima nobis 
Sidereum meriti signat Felicis honorem.    20 
Denique nil impar his, qui fudere cruorem, 
Testibus, et titulo simul et virtute recepta, 
Martyris ostendit meritum, cum jure potenti 
Daemonas exercet, devinctaque corpora solvit. 
Nam sibi Felicem caecis incumbere poenis,    25 
Pestiferi proceres tristi clamore fatentur, 
Occultasque cruces gemitu testantur aperto, 
Velatumque oculis mortalibus, at manifestum 
Auribus et multo praesentem numine produnt, 
Cum captiva intra deprensi corpora, Christum    30 
In sancto fulgere suo clamantque probantque, 
Membrorum incussu tremuli, capitumque rotatu, 
Tormentisque suis, sed non sua corpora torquent, 
Clamantes proprios aliena per ora dolores 
Orantum veniam: latet ultor, poena videtur.    35 
Tum si quos graviore malo violentior hostis 
Vinxerit, ista dies divino munere solvit. 
Cernere tunc passim est sacra purgata medela 
Pectora liminibus sterni, jam mente refectos, 
Gratantes jam voce sua: concurrit hiantum    40 
Turba tremens hominum; mixtae inter gaudia cunctis 
Prosiliunt lacrymae: praesens Deus omnibus illic 
Creditur: immensi Felix est gloria Christi. 
Alma dies magnis celebratur coetibus, omnes 
Vota dicant sacris rata postibus; omnia gaudent    45 
Terrarum et coeli, ridere videtur apertis 
Aethra polis: vernum spirare silentibus aurae 
Flatibus, et laetum plaga cingere lactea coelum. 
Nec modus est populis coeuntibus agmine denso, 
Nec requies, properant in lucem a nocte, diemque    50 
Exspectare piget, votis avidis mora noctis 
Rumpitur, et noctem flammis funalia vincunt, 
Stipatam multis unam juvat urbibus urbem 
Cernere, totque uno compulsa examina voto. 
Lucani coeunt populi, coit Appula pubes,    55 
Et Calabri, et cuncti quos adluit aestus uterque, 
Qui laeva et dextra Latium circumsonat unda: 
Et qua bis ternas Campania laeta per urbes 
Ceu propriis gaudet festis, quos moenibus amplis 
Dives habet Capua, et quos pulcra Neapolis, aut quos    60 
Gaurus alit, laeta exercent qui Massica, quique 
Ufentem Sarnumque bibunt, qui sicca Tanagri, 
Quique colunt rigui felicia culta Galesi, 
Quos Atina potens, quos mater Aricia mittit. 
Ipsaque coelestum sacris procerum monimentis    65 
Roma Petro Pauloque potens, rarescere gaudet 
Hujus honore diei, portaeque ex ore Capenae 
Millia profundens ad amicae moenia Nolae, 
Dimittit duodena decem per millia denso 
Agmine: confertis longe latet Appia turbis.    70 
Nec minus, ex alia populis regione profectis, 
Aspera montosae carpuntur strata Latinae, 
Quos Praeneste altum, quos fertile pascit Aquinum: 
Quosque suburbanis vetus Ardea mittit ab oris, 
Quique urbem liquere Cales, geminumque Teanum,    75 
Quam gravis Auruncus, vel quam colit Appulus asper: 
Huc et olivifero concurrit turba Venafro, 
Oppida Samnites duri montana relinquunt. 
Vicit iter durum pietas, amor omnia Christi 
Vincit, et alma fides: animisque locisque rigentes    80 
Suadet acerba pati, simul aspera ponera corda. 
Una dies cunctos vocat, una et Nola receptat, 
Totaque plena suis, spatiosaque limina cunctis; 
Credas innumeris ut moenia dilatari. 
Hospitibus, sic Nola assurgit imagine Romae.    85 
Tu quoque post Urbem titulos sortita secundos? 
Nam prius imperio tantum et victricibus armis, 
Nunc et apostolicis terrarum est prima sepulcris. 
Tu quoque perpetuas duplici sub honore coronas, 
Ante sacerdotis, post martyris, omne per aevum    90 
Felicis complexa tui, gemino bene coelum 
Contingis merito divini mater amici. 
Te prius alma pio celebrans altaria cultu 
Presbyter instituit, placido et moderamine rexit. 
Hinc quoque perpetuo decorat te nomine Felix.    95 
Namque tuo meritum in gremio sacratus honorem, 
Ducit odorifero pia conditus ossa sepulcro. 
Aurea nunc niveis ornantur limina velis, 
Clara coronantur densis altaria lychnis. 
Lumina ceratis adolentur odora papyris,    100 
Nocte dieque micant, sic nox splendore diei 
Fulget: et ipsa dies coelesti illustris honore, 
Plus micat innumeris lucem geminata lucernis. 
Nos quoque felices, quibus istum cernere coram 
Et celebrare diem datur, et spectare patroni    105 
Praemia, praestantique suis tam grandia Christo 
Gratari, et laetos inter gaudere tumultus. 
Ferte Deo, pueri, laudem, pia solvite vota, 
Et pariter castis date carmina festa choreis, 
Spargite flore solum, praetexite limina sertis:    110 
Purpureum ver spiret hiems, sit floreus annus 
Ante diem, sancto cedat natura diei. 
Martyris ad tumulum debes et terra coronas. 
Ast illum superi sacra gloria luminis ambit, 
Florentem gemina belli pacisque corona.    115 
Hunc, precor, aeterna nobiscum pace serenum 
Posce diem, hoc iterum liceat gaudere reverso, 
Annuaque hic et vota tuis et carmina festis 
Reddere placati tranquillo numine Christi. 
Hic amor, hic labor est nobis; haec vota tuorum    120 
Suscipe, commendaque Deo, ut cum sedula cura 
Servitium nostrum longo tibi penderit aevo, 
Tunc demum placidos pietate laboris alumnos 
Absolvas mittente manu; positasque tuorum 
Ante tuos vultus animas vectare paterno    125 
Ne renuas gremio Domini fulgentis ad ora: 
Quem bonitate pium, sed majestate tremendum, 
Exora, ut precibus plenis meritisque redonet 
Debita nostra tuis, cum tu quoque magna piorum 
Portio, regnantem Felix comitaberis Agnum:    130 
Posce ovium grege nos statui, ut sententia summi 
Judicis hoc quoque nos iterum tibi munere donet, 
Ne male gratatis laevos adjudicet hoedis, 
Sed potius dextra positos in parte, salutis 
Munifico pecori, laudatisque adgreget agnis.    135 
 

 POEMA XV. 
DE S. FELICE NATALITIUM CARMEN IV.
 

 
Annua vota mihi remeant, simul annua linguae 
Debita, natalis tuus, o clarissime Christo 
Felix, natali proprio mihi carior; in quo 
Quamlibet innumeris sint gaudia publica turbis. 
Est aliquid speciale tuis, quod nos tibi Christus    5 
Esse dedit, viles caro largitus amico. 
Non quia tu dignus famulis tam vilibus esses, 
Aeternis dignate Deo comes ire triumphis; 
Sed quia nos inopes justi indignosque salutis 
Sic voluit ditare Pater bonus, ut male dites    10 
Criminibus versa in melius vice divitiarum, 
Pro cunctis opibus cunctisque affectibus, et pro 
Nobilibus titulis et honoribus omnia vanis, 
Felicem caperemus opes, patriamque, domumque. 
Tu pater, et patria, et domus, et substantia nobis,    15 
In gremium translata tuum cunabula nostra, 
Et tuus est nobis nido sinus, hoc bene foti 
Crescimus, inque aliam mutantes corpora formam, 
Terrena exuimur stirpe, et subeuntibus alis 
Vertimur in volucres divini semine verbi.    20 
Te relevante jugum Christi leve noscimus, in te 
Blandus et indignis, et dulcis Christus amaris. 
Ista dies ergo et nobis sollemnis habenda, 
Quae tibi natalis: quia te mala nostra abolente 
Occidimus mundo, nascamur ut in bona Christo.    25 
Surge igitur cithara, et totis intendere fibris, 
Excita vis animae tacito mea viscera cantu, 
Non tacita cordis testudine, dentibus ictis, 
Pulset amor linguae, plectro lyra personet oris. 
Non ego Castalidas vatum phantasmata Musas,    30 
Nec surdum Aonia Phoebum de rupe ciebo, 
Carminis incentor Christus mihi: munere Christi 
Audeo peccator sanctum et coelestia fari. 
Nec tibi difficile, Omnipotens, mea solvere doctis 
Ora modis, qui muta loqui, fluere arida, solvi    35 
Dura jubes. Tu namque asinam reboare loquendo, 
Perfectamque tibi lactentes condere laudem 
Fecisti, et solidam solvisti in flumina rupem, 
Et terram sine aqua subitis manere fluentis 
Jussisti, deserta rigans in spem populorum,    40 
In quorum arentes animas pia gratia fluxit, 
Quos Christus vivo manans petra fonte refecit. 
Unde ego pars hominum minima, isto munere fretus, 
Roris, Christe, tui vivos precor aridus haustus. 
De verbum de fonte tuo; tua non queo fari    45 
Te sine; namque tui laus martyris, et tua laus est, 
Qui facis Omnipotens homines divina valere, 
Fortiaque infirmis superans, de carne triumphas, 
Aerios proceres vincens in corpore nostro. 
Quare ades, ut duce te repetens ab origine pergam    50 
Felicem narrare tuum, cui nobile ductum 
Ex Oriente genus: nec enim magis altera tellus 
Felicis patriam decuit, quam quae patriarchas, 
Quaeque pios tulerat, Christi sacra vasa, prophetas. 
Unde et apostolicis fundens sua flumina linguis,    55 
Totum Evangelii sonus emanavit in orbem. 
Debitus inde Deo Felix, genitore profecto 
Italiam necdum genitus, tamen in patre venit: 
Civis ut affectu nostris oriretur in oris; 
Nec cuiquam natum nisi nobis se meminisset.    60 
Sic pater Abraham Domini praecepta secutus, 
Mutavit patrias externo cespite terras, 
Deposuitque sacrum Chananaeis semen in arvis; 
Unde peregrinas subeunte propagine terras, 
Mystica Felicem nobis transmisit origo,    65 
Quem perfecta fides illa radice profectum 
Prodidit, ut nobis esset pia vena fidei. 
Felix nunc etiam posita cum carne quiescit, 
Spiritus in Christo vivens, operantibus altae 
Virtutis meritis Abrahae semine mutat    70 
Duritiam lapidum, quos suscitat in bona vitae. 
Hac igitur genitore Syro generatus in urbe, 
Dilectam coluit patriae sub imagine Nolam, 
Sede beans placita: multoque relictus in auro, 
Dives opum viguit, quamvis non unicus heres.    75 
Hermia cum fratre sui cognomine patris 
Terrenas divisit opes; coelestia solus 
Obtinuit Felix; geminos sententia discors 
Divisit fratres: Hermiam mundus abegit, 
Felicem Christus sibi sustulit: ille caduca    80 
Maluit, hic solida: praesentibus ille cohaesit, 
Iste solum coelo vertit, patrimonia regnis: 
Ille heres tantum proprii patris, iste coheres 
Christi. Sed quis tam variam miretur ab uno 
Sanguine progeniem, veterum inter sancta parentum    85 
Pignora qui relegat populorum stirpe duorum 
Fecundam pugnas uteri doluisse Rebeccam 
Conquestamque Deo gravidi luctamina ventris? 
Cum jam tunc fremeret sanctae intra viscera matris, 
Quae nunc intra uterum mundi discordia saevit.    90 
Hispida Judaeis hirti sectantibus Esau 
Perfidia, addictis populo servire minori. 
At nobis laevem per lenia pacis Iacob, 
Qua via lucis agit, meliore sequentibus ortu. 
Ergo pari dispar fratrum de sanguine sanguis:    95 
Hermias, velut asper Edom terrena secutus, 
Squaluit in vacua captivus imagine mundi, 
Duraque Idumaei praelegit rura parentis, 
 - In gladio vivens proprio, vanaeque laborem 
Militiae sterilem tolerans, qui Caesaris armis    100 
Succubuit, privatus agens ad munia Christi. 
At meus aeterni satus arma capessere Regis, 
In patris Israel migravit nomina Felix: 
Seseque a puero pia mens coelestibus edens, 
Instituit servire Deo; nec gratia pauper    105 
Adfuit, et quantum sitiebat corde capaci 
Lucis hians animus, tam largiter influa traxit 
Dona Dei. Primis lector servivit in annis. 
Inde gradum cepit, cui munus voce fideli 
Adjurare malos, et sacris pellere verbis.    110 
Quod quia perspicua meriti virtute gerebat, 
Jure sacerdotis veneranda insignia nanctus; 
Mente loco digna meritum decoravit honorem. 
Sed ne sola sacrum caput infula comeret illi, 
Exstitit et potior geminandae causa coronae.    115 
Dira profanorum rabies exorta furorum; 
Cum pia sacrilego quateretur Eclesia bello, 
Praecipueque illos populo deposceret omni 
Impietas, quorum pietas insignior esset: 
Tunc senior sanctis Nolanam legibus urbem    120 
Maximus e placido formabat episcopus ore, 
Presbytero Felice potens; quem mente paterna 
Complexus veluti natum, sedisque fovebat 
Heredem; subita sed tempestate fugatus, 
Non cedente fide, petiit deserta locorum.    125 
Tunc magis atque magis, quaesito antistite, felix 
Claruit oppositus gladiis, solusque fidei 
Invidia affectus: nec spectabatur honore; 
Major honore fides tantum quia causa fidei. 
Tunc petitur, sua cum draco lividus excitat arma,    130 
Proruere id cupiens, quo surgimus, et cadit ipse. 
Ergo truces poenas, fugiente antistite, solus, 
Vel primus de plebe, quasi de corpore vertex, 
Competitur Felix. Hunc omnes vincere certant; 
Et quasi praecelsam obsessis in moenibus arcem    135 
Facta mole petunt; cujus munimine victo 
Cetera jam facili cadat urbs prostrata ruina. 
O digna infidis dementia! creditur uno 
Exstinguenda fides, totus quam credidit orbis. 
Heu misera impietas! infernis caeca tenebris,    140 
Quo ruis? in quem tela moves? an credis in uno 
Mortali constare Deum? Et, si corpora solvas, 
Vim simul et mentem divinam posse aboleri? 
Quae mundi per membra meat, qua nasceris ipse, 
Indignusque aleris, cujus de numine pendet    145 
Vincere vel vinci; cujus virtute vel unus 
Fortior innumeris: pietate armatus inermi, 
Armatos ferro, sed inermes pectora Christo, 
Prosternit superante fide, quae conscia veri 
Coelestis, vitam praesenti monte futuram    150 
Comparat, et victo victricem corpore mentem 
Laeta Deo referens gaudentibus invehit astris. 
Quid juvat ergo pium tanta quod mole furoris 
Felicem vesane petis? manet intus operto 
Mens invicta Deo; nec jam tibi sola resistit    155 
Terreni natura hominis; Deus ipse repugnat 
Quem petis, atque tuis serpens antique venenis 
Ipse offert se per famulorum corpora Christus, 
Teque tuis nectens laqueis, in caede suorum 
Sternit, per mortis speciem de morte triumphans.    160 
Sed fera corda suus stimulis furialibus error 
Sanguinea flagrare siti, sanctumque cruorem 
Urgebat, veluti sceleris deposcere palmam. 
Ergo ubi sacrilegos excepit Nola furores, 
Intentosque piis expavit civibus enses,    165 
Quaeritur excussa Felix venerandus in urbe. 
Nec refugit, celso jam spirans sidera flatu, 
Et tacitis acuens stimulis in praelia mentem, 
Impavidus trepidum sorvabat pastor ovile, 
Exemplo Domini, promptus dare pro grege vitam.    170 
Ergo alacer saevos perstat quasi murus in hostes; 
Et canis, florente fide, revirescit in annis, 
Totus in astra animo, Christi memor, immemor aevi, 
Corde Deum gestans, et plenus pectora Christo. 
Nec jam se capit ipse; sacer majorque videri,    175 
Sidereumque oculis et honorem fulgere vultu. 
Illicet arripitur gaudens; saevisque furentum 
Protrahitur manibus, sed (qui mos hostis iniqui, 
Cui potior labor est animas quam corpora nostra 
Perdere), dilatum gladio terroribus ante    180 
Tentat, et in mortem surgit gradibus poenarum. 
Primus supplicii de carcere texitur ordo. 
Ferrea junguntur tenebrosis vincula claustris; 
Stat manibus colloque chalybs, nervoque rigescunt 
Diducente pedes: sternuntur fragmina testae,    185 
Arceat ut somnum poenalis acumine lectus. 
Nec requie tamen est vacuus, nec luminis expers 
Confessor, cui jam sociatus in omnia Christus 
Compatitur, virides gravior cui poena coronas 
Multiplicat; spatiante polum qui mente peragrat.    190 
Seque ipsum, vincto quamvis in corpore, liber 
Spiritus antevolat summi in penetralia Christi, 
Praemeditante anima certis sua praemia votis. 
Ergo beata sacris Felicem passio poenis 
Urgebat gravibus vinclis et carcere caeco:    195 
Quantasque ex homine induerat caro subdita poenas, 
Tantas a Christo recipit patientia palmas. 
Maximus interea solis in montibus aeger, 
Contentus fugisse manus feraliaque ora 
Carnificum, diversa, at non leviore, ferebat    200 
Martyrium cruce, quam si ferro colla dedisset, 
Membraque tormentis, aut ignibus: acrior illum 
Cura sui gregis urit et afficit; uritur igne 
Frigoris, et gelido coeli de rore rigescit, 
Panis inops tectique simul, noctemque diemque    205 
Pervigil intenta jungit prece tempus utrumque. 
Dumosa dum stratus humo compungitur artus 
Sentibus, et mentem curis, intusque forisque 
Dimicat, et ruris spinas in corpore perfert, 
Tristitiae patitur spinas in pectore maesto.    210 
Duris dura tegens, cruciatu mentis acerbo 
Membrorum tormenta levat, sensumque doloris 
Corporei excludit cordis dolor. Attamen aegra 
Materies terrae (licet inconcussa maneret 
Vis animae, spernente fide labentia carnis),    215 
Victa hieme atque fame, duroque attrita cubili, 
Deficiente suam linquebat corpore mentem, 
Altius e vacuis fessi senis hausta medullis 
Frigora pellebant glaciato sanguine vitam. 
Mota Patris summi pietas antistite tanto,    220 
Non tulit obscuro consumi funere corpus. 
Quanquam et ut Eliam, sic istum pascere posset, 
Esciferas volucres jejuna per avia mittens; 
Posset et ut Mosen secreto operire sepulcro. 
Sed soli hoc dederat Deus uni munus amico,    225 
Arcana tellure tegit, quia jure decebat. 
Tantus honos illud corpus, quod comminus ore 
Fulserat, et sermone Dei ut mortalia functus 
Jura, Deo tantum frueretur teste sepulcri. 
Ergo sacerdotem confessoremque sereno    230 
Lumine respiciens, tacitis tabescere silvis 
Non tulit ulterius mitis Pater; et quia digno 
Condignum comitem meritis sociare parabat, 
Felicem numero de carceris eligit omni, 
Cujus id apponat meritis opus, ut senis almi    235 
Membra levet, revocetque animam, revehatque refotum, 
Attonitisque ovibus cari solatia reddat 
Pastoris. Venit ergo micans jam nocte silenti 
Angelus, et tota vinctorum in plebe reorum 
Felicem solum, pietas cui sancta reatum    240 
Fecerat, alloquitur: fugit atri carceris horror. 
Voce simul sacri Felix et luce ministri 
Excussus tremit, et verbum trahit aure fideli. 
Ac primum, velut eludentis imagine somni 
Accipiat mandata Dei, stupet anxius: et se    245 
Causatur non posse sequi prohibente catena, 
Insuper et claustro simul et custode teneri 
Carceris obsessi. Sed vox divina morantem 
Increpitans, jubet excussis assurgere vinclis. 
Et subito, ut molles manibus fluxere catenae,    250 
Sponte jugo cervix ferrato exuta levatur, 
Prosiliuntque pedes laxato caudice nervi. 
Mira fides! salvis reserato carcere claustris, 
Sopito custode, fores interritus exit, 
Perque ipsos via fit, per quos via clauditur; ibat    255 
Angelus, et tacitae per amica silentia noctis 
Lux et iter Felicis erat. Nonne unus in omni 
Christus adest sancto? sicut viget omnibus idem 
Spiritus in Christo genitis, sic ipsa piorum 
Gratia concordat. Veterem remeare recenti    260 
Historia video speciem, qua jussus abire 
Bisseno sublimis in agmine discipulorum 
Petrus, sponte sua vinclis labentibus, eque 
Carcere processit clauso, qua praevius illum 
Angelus, Herodi praedam furatus, agebat.    265 
Sic meus, educente Deo, geminata per atra 
Carceris et noctis, reliquis obscura, sed uni 
Illustrata sibi, Felix impune per ipsos 
Custodes, constante premens vestigia passu, 
Callibus ignotis directus, jussa petebat.    270 
Et postquam emensus secretos avia saltus 
Rura, locum fessi senis invenit; aegra trahentem 
Jam tenui cernit maestus suspiria flatu. 
Et primo ut cari cognovit membra parentis, 
Fusus in amplexum, dat vultibus oscula notis,    275 
Et tentat gelidis revocare fovendo calorem 
Artubus, et crebris adflatibus oris anheli 
Reddere viventes tepefacto corpore sensus. 
Sed neque clamatu est neque pulsu mobile corpus. 
Jam simile exanimo: modicus tamen ultima vitae    280 
Flatus, et internae prodit trepidatio fibrae. 
Anxius intuitu tali pia pectora Felix, 
Distrahit exsangues artus, et lurida cernens 
Ora fame, nec habens quidquam quo rebus egenis 
Ferret opem, non igne procul, neque comminus esca.    285 
Ut dape tabentem recrearet et igne rigentem. 
Quaerenti, et multa Christum prece convenienti, 
Quanam ope, quave via jussum complere valeret 
Servitium, subitam omnipotens de sentibus uvam 
Edidit, et capiti jussit pendere propinquam,    290 
Ut facile attiguo posset decerpere ramo 
Natum sponte cibum. Divinitus ergo refectus, 
Mente pia oblato laetatur munere Felix; 
Decerptumque manu morientis ad ora racemum 
Admovet: et quoniam strictis jam dentibus ille    295 
Et sentire negat dulces et sumere victus, 
Exprimit humentes acinos, succumque liquentem 
Instillat, digito diducens arida labra; 
Donec et adspirante Deo conatibus aegris, 
Et luctante manu, rigidos paulisper hiatus    300 
Laxavit, tenuemque aditum dedit oris aperti, 
Quo rorem exiguum resoluta infunderet uva. 
Hinc animae sensus, calor ossibus, atque oculis lux, 
Vitaque tota redit: quaeque haeserat obsita siccis 
Faucibus, exercet solitas jam lingua loquelas,    305 
Postquam vocis iter patefecit lubricus humor. 
Ergo reviviscens, notissima comminus ora, 
Felicis videt ora sui, amplexusque vicissim, 
Conqueritur tardum: Nam te promiserat, inquit, 
Adfore jamdudum Dominus mihi, pars mea Felix;    310 
Praecipuum, Felix, pignus mihi, quae rogo tantae 
Aut ubi te tenuere morae? Si corpore cessi 
Ad tempus fragili, solido tamen esse fidelis 
Pectore duravi. Docet et locus et status ipse, 
In quo me cernis vitae istius ima trahentem,    315 
Non mortis fugisse metu, Christoque meam me 
Praeposuisse animam: fugi, non lucis amore, 
Sed fragile hoc metuens infirmi corporis; atqui 
Tecta petens, alia vixissem tutus in urbe, 
Si mihi vile fides, et cara haec vita fuisset.    320 
Ignotos montes, desertaque nuda petivi, 
In gremio Domini dulcis mea colla reponens, 
Ipso ut deficerem teste, aut ut pascerer ipso. 
Nec frustra, ecce vides, fuit haec fiducia nobis: 
Adfuit Omnipotens, et te mihi mittere legit,    325 
Per quem dona mihi sua redderet: utere, fili, 
Praeceptis pietatis opus mandantibus, et me 
Suscipiens humeris, commune ad ovile reporta. 
Impiger optato gavisus munere Felix, 
Carum onus, ut Christi pondus leve, sumit, et adfert    330 
Tam volucri cursu, tamquam magis ipse feratur, 
Nec ferat; et vere Christus fert ipse ferentem, 
Et pedibus pietate citis Deus addidit alas. 
Nocte eadem pariter tot munera percipit unus, 
Et simul exsequitur Felix; sua rumpere jussus    335 
Vincla, sacerdotem reficit, revehitque refectum, 
Deponitque sui tutum sub culmine tecti, 
Unica quod servabat anus; tam celsus et isto 
Maximus exstabat merito Confessor, ut illi 
Turba domus, summa et census, anus una maneret.    340 
Pulsatis foribus Felix hanc excitat; illa 
Ad primos pavefacta sonos, vix nota renoscit 
Alloquia, et dominum tectis assumit apertis, 
Voce graduque tremens, quatiente timore senectam. 
Cui Felix: Cape depositum hoc, quod conscia mecum    345 
Sidera noctis, et angelicae sub principe Christo, 
Me tradente, manus tradunt tibi; sume fideli 
Hanc Domini gemmam gremio, quam tempore summo 
Incolumem nobis Domino sub judice reddas, 
Quo nunc teste capis. Subit istis Maximus orsis,    350 
Felicemque suum revocans: Cape tu quoque, dixit, 
Muneris, o mi nate, vicem, quam me tibi jussit 
Reddere compositum, qui te mihi jussit adesse 
Deposito. Tum deinde sacram Felicis amati 
Imponit capiti dextram, simul omnia Christi    355 
Dona petens: velut ille patrum venerabilis Isac 
Rore poli natum, et terrae benedixit opimo; 
Felicem Christo sic Maximus ore paterno 
Ore et apostolico benedicens et locupletans, 
Immarcescibilis redimivit honore coronae    360 
Perpetuisque opibus, quas et modo cernimus, auxit.
 

 POEMA XVI. 
DE S. FELICE NATALITIUM CARMEN V.
 

 
Tempora temporibus subeunt; abit, et venit aestas; 
Cuncta dies trudendo diem fugit, et rotat orbem: 
Omnia praetereunt, sanctorum gloria durat 
In Christo, qui cuncta novat, dum permanet in se. 
Tandem igitur revoluta dies mihi nascere, toto    5 
Exoptata dies anno, quae dulcia festa, 
Et mea vota novas; quae me sollemnia poscis 
Munera, natalem referens, quo millia gaudent 
Innumeri populi; quo me specialia tangunt 
Gaudia, quo famulae rata debeo munera linguae    10 
Felici libare meo, cui mente dicata 
In Domino Christo sum deditus: hunc et amoris 
Obsequio celebrare per annua carmina sanctum 
Fas mihi. Dicam igitur merita, et causas meritorum, 
E quibus obtinuit coelestum praemia laudum,    15 
Aeternosque dies, et magni nomen honoris. 
Jam prior hoc primos vobis liber edidit actus 
Martyris, unde domo, vel qui genus, et quibus altus 
In studiis, quo deinde gradu per sancta vocatus 
Munia maluerit Christo servire perenni,    20 
Quam patrias errare vias per devia mundi: 
Nam pater emeritis sub Caesare vixerat armis, 
Diximus et tetro toleratas carcere poenas, 
Quas confessor obit, mortem quoque ferre paratus, 
Ni Deus anticipans gladios, solvisset iniquis    25 
Emissum vinclis, aliosque vocasset ad actus; 
Ut prius ad sacram remearet episcopus aulam 
Maximus, in solis qui saltibus ultima vitae 
Aeger anhelabat, grassante fugatus ab hoste: 
Quem jussus proprio subvexit corpore Felix    30 , 
Pauperis et tecti delatum in sede locavit; 
Pensatisque sibi, sancto senis ore beati, 
Officiis benedictus abit; paucisque diebus 
Delituit proprii tacitus sub culmine tecti, 
Non tacita Dominum coelestem mente fatigans,    35 
Quem prece directa, penetrans super astra, propinquo 
Pulsabat merito, pacem procedere poscens. 
Interea fluxere dies, pax visa reverti. 
Deseruit latebram Felix, tandemque sereno 
Confisus coelo, laetis se reddere laetum    40 
Fratribus, et placidae committere coeperat urbi. 
Gratabantur oves Christi, pastore recepto. 
Ille gregem pavidum de tempestate recenti 
Mulcebat monitis coelestibus, et duce verbo 
Anxia corda regens, firmabat amore fidei;    45 
Contemnenda docens et amara et dulcia mundi; 
Nec concedendum terroribus; obviaque ipsis 
Ignibus aut gladiis promptos inferre monebat 
Pectora; et ipse suis addebat pondera verbis, 
Confessor passus, quae perpetienda docebat;    50 
Omnibus eloquio simul exemploque magister. 
Non tulit haec Malus ille diu: sed inhorruit atris 
Crinibus, et rabidis inflavit colla venenis; 
Immisitque suum scelerata in pectora virus, 
Ureret ut nigras Felicis gratia mentes.    55 
Inseruit stimulos, et mentibus arsit iniquis 
Vipereae furor invidiae; petit improba primam 
Ira domum; cunctis amor impius in scelus ardet. 
Felicem sitit impietas: sed ab aedibus absens 
Forte suis media steterat securus in urbe,    60 
Fraternis de more suo vallatus amicis, 
Et pia verba serens populi credentis in aures. 
Ecce ad eum, strictis quaerentes ensibus, adsunt. 
Cum subito, aut illis corda hostibus, aut huic ora 
Vertuntur, notum non agnovere furentes,    65 
Felicemque rogant, Felix ubi cernitur, et non 
Cernitur; ipse, nec ipse vir est; cum sit prope, longe est. 
Ignotus notusque suis fit civibus idem, 
Discernente fide vultum credentibus, ipse 
Hostibus alter erat: persensit et ipse faventis    70 
Consilium Christi; ridensque rogantibus infit: 
Nescio Felicem quem quaeritis. Illicet illi 
Praetereunt ipsum; discedit at ille platea, 
Illudente canes Domino frustratus hiantes. 
Nec longum emensis spatium, et scitantibus illis,    75 
Qua Felix regione foret, quidam increpat, et dat 
Indicium, ignarus causae, credensque furore 
Dementes, qui non vidissent comminus ipsum, 
Ad quem contiguis fecissent verba loquelis. 
Perculsi novitate doli, graviusque furentes    80 
Mox redeunt, perque ipsa viri vestigia currunt. 
Jamque propinquabant, sed praecurrente tumultu 
Urbis, et attoniti clamoribus undique vulgi 
Admonitus Felix, instantia vulnera flexu 
Declinat, medioque procul se devius aufert.    85 
Namque locum nanctus, spatio qui forte patenti 
Panditur effugium, celebri seductus ab urbe, 
Sic quoque non longinquus erat sectoribus atris, 
Qui prope conspicuo subductus ab ore sequentum, 
Infestos utcumque timens vitaverat enses;    90 
Et capiendus erat, quia nullius obice claustri, 
Ille repellendis locus obsistebat iniquis. 
Nam foribus nullis, in publica rostra patebat 
Semiruti paries malefidus fragmine muri. 
Sed divina manus sese sanctum inter et hostes    95 
Opposuit, miroque locum munimine sepsit. 
Non strue saxorum, neque ferratis data valvis 
Claustra, per humanas quibus atria claudimus artes: 
Rudere sed subito concrevit sordidus agger, 
Jussaque nutantes intendit aranea telas,    100 
Et sinibus tremulis in totum struxit apertum, 
Desertaeque dedit faciem sordere ruinae. 
Quae simul occurrit minitantibus, obstupuerunt, 
Defixoque gradu, sibimet dixere vicissim: 
Nonne furor tentare aditus, aut credere quemquam    105 
Hac intrasse hominem, minimi qua signa dedissent 
Vermiculi? modicae rumpunt haec retia muscae, 
Nos penetrasse virum per clausa putamus inepti, 
Et tenerum tanto non ruptum corpore textum? 
Ille magis nostris manibus modo debitus index,    110 
Qui nos in deserta doloso callidus astu 
Induxit, versumque alio, mentitus in isto 
Felicem latitare situ, quo nostra maligno 
Verteret arma dolo, capiti fugientis amicus. 
Ergo recedamus: nam stare diutius istic,    115 
Risus erit vulgi, demensque notabitur error, 
Scrutatum hac hominis latebras contendere gressum, 
Qua vel mole putri, vel araneolis obductis, 
Monstrat inaccessos humus incalcata recessus. 
Nec mora, discedunt propere in diversa frementes:    120 
Sed Deus, ut Scriptura canit, vesana minantes 
Irridebat eos coelesti Christus ab arce; 
Felicemque suum sacris velaverat alis. 
Qui Domini tutus gremio candentia tela 
Discutiebat ovans galea, scutoque fidei,    125 
Et gladium verbi confessor in ore gerebat. 
Armatus pietate manus, et pectora plenus 
Casta Deo, insignis meriti thorace tegebat. 
O multis divina modis Sapientia dives, 
Semper ab infirmis confundens fortia mundi!    130 
Vix populos altis defendunt moenia muris, 
Et fretos valido munimine saepius hostis 
Opprimit, adversisque expugnat montibus urbes. 
Nunc et ab armatis protexit aranea sanctum 
Defensante Deo; teneris stetit hostis abactus    135 
Cassibus; aerio cessit vis ferrea filo. 
Vana salus hominum, virtus mea non mihi virtus, 
Si caream virtute Dei. Quo vasta gigantum 
Robora? Quo Pharii reges? Ubi magna Hiericus? 
Omnibus exitio sua gloria, qua tumuerunt,    140 
Cassa fuit. Neque vero suis virtutibus ista, 
Sed magis infirmis divina potentia fregit. 
Ille gigas pueri funda pastoris obivit, 
Ut canis; illam urbem sonitus solvere tubarum; 
Littorea jacuit rex ille superbus arena,    145 
Divitias regni pendens in funere nudo. 
Sic ubi Christus adest nobis, et aranea muro est: 
At cui Christus abest, et murus aranea fiet. 
Digressis igitur cum facta silentia turbis, 
Secretoque fugae fidas nox alta tenebras    150 
Praebuit, egreditur Felix, mutatque latebram: 
Illa canens Domino: Media si mortis in umbra 
Ingrediar, mala non metuam, quoniam tua mecum 
Dextra, per infernum non expers luminis ibo. 
Ergo Dei ductu capit in regione remota    155 
Compluvium, angusto brevia inter tecta cubili, 
Quo vetus arebat tecto cisterna profundo. 
Propter in attiguis habitabat femina tignis 
Sancta Deo mulier, quae confessoris operti 
Nescia, Felicem Christo quasi conscia pavit.    160 
Mira canam, ingenium Domini pascentis alumnum, 
Ignara pascente suum. Nunc sedula panes, 
Nunc alias de more, sibi quas coxerat escas, 
Mentis in excessu divino facta paratu 
Importabat eo, Felix ubi teste latebat    165 
Velatus Domino; sed nec cum tenderet illo 
Noverat ingressum; nec cum discederet inde, 
Introitus erat illa sui memor: utque paratos 
Intulerat victus, propriis licet illa cibando 
Serviret manibus sancto, tamen inscia tanti    170 
Muneris, hoc de corde suo novisse nequibat, 
Quod non mente sua, sed Christi numine agebat, 
Proque loco latebrae, et strictae super ora lacunae, 
Appositos ingressa cibos linquebat, eosque 
Se posuisse domi credens, ita semper abibat,    175 
Ponendae memor, et positae mox immemor escae. 
O mulier benedicta Deo, velut una volucrum, 
Quae quondam mundo abductum pavere prophetam. 
Tu quoque secreto pavisti martyra tecto, 
Sicut avis Domino parens, et nescia sancti,    180 
Conscia servitii: quid gesseris, et cui tandem 
Servieris, gaudens illo sub tempore nosces, 
Cum Deus ipse suo pro confessore coronam 
Justitiae Christus reddet tibi, tunc tua Felix 
Ipse tibi referet sub judice prandia Christo,    185 
Quae Deus ad dulces sacrati martyris usus 
Transtulit, ut quondam coctas messoribus escas, 
Angelica per inane manu pendente propheta 
Misit jejuno rabida inter monstra prophetae; 
Non fera monstra, fides quia vicerat alma leones,    190 
Sanctaque frenabant avidos jejunia rictus. 
Sex illum totos perhibent ex ordine menses 
Expertem coetus hominum vixisse sub illa 
Culminis obscuri simul angustique latebra, 
Nil opis humanae indiguum, solamine Christi    195 
Semper abundantem: qui tempore fertur in illo 
Saepe illum sermone suo dignatus adisse: 
Saepe sua pavisse manu, coeloque dedisse 
Pocula, non pluvialis aquae; quam nubila passim 
Omnibus effundunt; sed quem specialiter uni    200 
Gratia Felici mittebat ab aethere rorem, 
Nam nimiis, ut fit, tunc torrida solibus aestas, 
Et puteum quoque siccarat, qui parta latenti 
Pocula praebuerat. Sed ne sitis ureret illum 
Carnea, qui Christum sitiendo, ferebat et istam    205 
Corporis afflicti poenam, delata sereno 
Inque globum tenuis nubes collecta, per arctum 
Impluvii, dulcem sitientis in ora liquorem 
Infudit, quasi pressa manu; coeloque vocandum, 
Velleris aetherei succo lactante refecit.    210 
Quid mirum, si nunc terrena labe solutum 
Christus alat, positum quem in corpore sanctus alebat 
Spiritus; et cui panis erat, Verbum Deus ipse 
Coelestum panis, quo vescitur angelus omnis? 
Tempus ut hoc abiit, pax reddita condidit enses,    215 
Felicemque Deus monuit prodire latebra, 
Qui dudum placidas mundi clamoribus aures 
Struxerat, humanis ducens oblivia rebus. 
Ut novus in lucem jam desperantibus exit, 
Et patria tamquam redivivus in urbe videtur.    220 
Et multi dubitant agnoscere, et ante rogantes, 
Verane te facies? (Aiunt) tunc ille beatus 
Redderis heu tanto nobis post tempore Felix? 
Qua regione venis? Coelo datus, an paradiso? 
Redditus in terras habitacula nostra revisis?    225 
Ille fidem firmat, coram se corpore adesse, 
Servatum vixisse Deo; dat gaudia cunctis; 
Laudibus et meritis populo celebratur ab omni. 
Functus erat, longum perfunctus episcopus aevum 
Maximus, et numerus ductu pastoris egebat.    230 
Felicis nomen totum balabat ovile, 
Quem confessoris redimibat adorea Christo; 
Quemque salutiferum spondebat lingua magstrum, 
Vitaque doctrinae concors; sed ut hoc quoque palmam 
Justitiae ferret, meritum sublime quieto    235 
Corde premens, velut indignus, non audet honore 
Crescere, testaturque seni mage debita Quinto; 
Quod prior ille gradum socii meruisset honoris 
Presbyter: haec septem di tabat summa diebus. 
Ergo sub hoc etiam Felix antistite vixit    240 
Presbyter, et crevit meritis, qui crescere sede 
Noluit: ipse illum tamquam minor omnia Quintus 
Observabat, et os linguam Felicis habebat. 
Ille gregem officio, Felix sermone regebat, 
Multa aliis sanctum Christi virtutibus auxit    245 
Gratia Felicem, nec pace minora subegit 
Praelia, quam validis confessor gesserat armis. 
Corpoream tristi sub tempestate salutem 
Spreverat, idem et opum simul et contemtor honorum 
Secura sub pace fuit. Non ille tenendi    250 
Securus meriti, sed cautior ut bona vitae 
Parta tueretur, postquam discrimina mortis 
Vicerat, et scopulos inter tranquilla timebat. 
Diximus ut mortem calcarit, et ambitionem; 
Nunc aliam confessoris cognoscite palmam.    255 
Vicit avaritiam: nam praedia multa domosque 
Divitiis locuples patriis possederat heres; 
Confessor proscriptus erat, sed pace reducta, 
Et sua, si vellet, deposcere jura licebat: 
Maluit ille tamen verbum curare Magistri,    260 
Cuncta licent, non cuncta juvant: licito utile praefert; 
Et quasi terrenae contagia ducere labis, 
Horruit amissos in jura reposcere fundos. 
Multi obtundebant, prae cunctis nomine prisco 
Archelais, tam sancta fide, quam stemmate clara,    265 
Dives opum vidua, et sanctum pietate fideli 
Felicem venerans, atque illi cara vicissim. 
Haec illum juxta meritum venerata colebat, 
Utque ferunt, junctum sibimet pro jure sodali 
Usurpans animum, crebris pia corda querelis    270 
Saepe fatigabat, cur debita promptaque reddi 
Jura recusaret, quae dispensare recepta, 
Mercedis magnae cum foenore posset egenis. 
Plurima de propriis quoque rebus munera saepe 
Obtulit; ille pio contentus ad omnia sensu    275 
Femineam placido ridebat pectore curam, 
Coelestum sibimet sat conscius ipse bonorum, 
Quae pro terrenis sibi compensata tenebat. 
Unde potens, caris instantibus haec referebat: 
Cogitis ut repetam terrena, perennia perdam?    280 
Praestat, opes salvo desint, quam vita opulento: 
Dives egebo Deo, nam Christum pauper habebo. 
Divitiis inopem ditabit gratia Christi. 
Hunc retinens animum, tria macri jugera ruris, 
Nec proprio sub jure tenens, conducta colonus    285 
Ipse manu coluit, famulo sine, pauperis horti 
Possessor: sed et has de cespite dives egeno 
In Dominum confudit opes; cum paupere semper 
Collectum divisit olus, cum paupere mensa 
Una dies illi curam consumsit habendi.    290 
Unica vestis eum, saepe et vix unica texit. 
Si geminas habuit, nudum meliore refovit. 
Saepe novo miseros vertit velamine pannos. 
Felicisque habitu pauper mutatus ab atro 
Enituit; contra mendici tegmine Felix    295 
Sorduit, exornans inculto corpore mentem. 
Hac vivens pietate Deo maturus, et aevi 
Et meriti plenis clausit sua secla diebus, 
Mutavitque piae, non clausit, secula vitae.
 
 POEMA XVII. 
AD NICETAM REDEUNTEM IN DACIAM.
 
 
Jamne abis, et nos properans relinquis? 
Quos tamen sola regione linquis, 
Semper adnexa sine fine tecum 
Mente futuros?    4 
Jamne discedis revocante longe 
Quam colis, terra? sed et hic resistis 
Sancte Niceta: quoniam et profectum 
Corde tenemus.    8 
I, memor nostri, remaneque vadens 
Spiritu praesens, animis vicissim 
Insitus nostris, trahe, ferque tecum 
Quos geris in te.    12 
O nimis terra et populi beati! 
Quos modo a nobis remeans adibis; 
Quos tuo accedens pede visitabit 
Christus et ore.    16 
Ibis Arctoos procul usque Dacos, 
Ibis Epiro gemina videndus, 
Et per Aegeos penetrabis aestus 
Thessalonicen.    20 
Appulis sed nunc via prima terris 
Te vehet, longo spatiosa plano, 
Qua Canusino medicata flagrant 
Vellera fuco.    24 
Ast ubi paulum via proferetur, 
Det, precor, mites tibi Christus aestus, 
Et levis spiret sine nube siccis 
Aura Calabris.    28 
Sicut antiqui manibus prophetae 
Per sacramentum crucis, unda misso 
Dulcuit ligno, posuitque tristes 
Merra liquores;    32 
Sic tibi coelum modo temperetur, 
Et levi sudo tenuatus aer, 
Flatibus puris placide salubres 
Spiret in auras.    36 
Qui solet flatu gravis e palustri, 
Anguium tetros referens odores, 
Solvere in morbos tumefacta crasso 
Corpora vento.    40 
Quem potens rerum Dominus fugari, 
Sive mutari jubeat: suoque 
Nunc sacerdoti bona sanitatis 
Flabra ministret.    44 
Sicut Aegypto pereunte quondam 
Noctis et densae tenebris operta, 
Qua Dei vivi sacra gens agebat, 
Lux erat orbi.    48 
Quae modo in toto species probatur 
Orbe, cum sanctae pia pars fidei 
Fulgeat Christo; reliquos tenebris 
Obruat error.    52 
Sic meo, qua se feret actus ora, 
Cuncta Nicetae Dominus secundet: 
Donec optato patriam vehatur 
Laetus ad urbem.    56 
Perge, Niceta, bene qua recurris, 
Prosperos Christo comitante cursus, 
Quem tui dudum populi fatigant 
Nocte dieque.    60 
Te reposcentes, ut ager levandis 
Cum satis imbrem sitit, utque molles 
Cum suas matres vituli represso 
Lacte requirunt.    64 
Unde nos justis precibus tuorum, 
Qui suum recte repetunt parentem, 
Cogimur victo, licet inrepleti, 
Cedere voto.    68 
Et quia spes jam rapitur tenendi, 
Urget affectus placitis favere: 
Jam vias illas licet oderimus 
Quae rapiunt te:    72 
Odimus quamvis, sed easdem amamus. 
Odimus quod te retrahunt: amamus 
Quod tuum nobis procul attulerunt 
Cernere vultum.    76 
Quas prius stringi superante amore, 
Nunc tibi sterni faciles precamur 
Praevio terris pelagoque summi 
Nomine Christi.    80 
Qui tibi factis iter omne campis, 
Arduos montes reprimat, cavasque 
Impleat valles, salebras adaequet, 
Jungat hiatus.    84 
Te per Hydruntum Lupiasque vectum, 
Innubae fratrum simul et sororum 
Ambient, uno Dominum canentes 
Ore catervae.    88 
Quis mihi pennas daret ut columbae, 
Ut choris illis citus interessem: 
Qui Deum Christum duce te canentes 
Sidera pulsant?    92 
Sed licet pigro teneamur aegri 
Corporis nexu, tamen evolamus 
Mentibus post te, Dominoque tecum 
Dicimus hymnos.    96 
Nam tuis intus simul implicati 
Sensibus, vel cum canis, ac precaris: 
Cum tua de te prece cumque voce 
Promimur et nos.    100 
Inde jam terris subeunte ponto 
Adriae stratus sinus obsequetur, 
Unde procumbet, zephyroque leni 
Vela tumescent.    104 
Ibis illabens pelago jacenti, 
Et rate amata titulo salutis, armata 
Victor antemna crucis ibis, undis 
Tutus, et austris.    108 
Navitae laeti solitum celeusma 
Concinent versis modulis in hymnos, 
Et piis ducent comites in aequor 
Vocibus auras.    112 
Praecinet cunctis, tuba ceu resultans, 
Lingua Nicetae modulata Christum, 
Psallet aeternus citharista toto 
Aequore David    116 
Audient Amen tremefacta cete, 
Et sacerdotem Domino canentem 
Laeta lascivo procul admeabunt. 
Monstra natatu.    120 
Undique alludent patulo verentes 
Ore delphines, sine voce quamquam, 
Aemula humanis tamen eloquentur 
Gaudia linguis.    124 
Nam Deo quid non sapit atque vivit, 
Cujus et verbo sata cuncta rerum? 
Hinc Dei laudem maris ima noscunt 
Mutaque clamant.    128 
Testis est nobis veteris prophetae 
Bellua, ad nutum Domini profundo 
Excita, ut mersum caperet, deinque 
Redderet haustum.    132 
Sed modo ad nostrum ferus ipse vatem 
Auribus tantum pia devorabit 
Cantica: impastam saturabit alvum 
Carmine pastus.    136 
Qua libet pergas iter, et per undas, 
Perque tellurem, licet, et per hostes, 
Ibis armatus galea salutis, 
Vertice Christo.    140 
Advolet missus Raphael, ut olim 
Tobiae Medis; ita prosequendo 
Ipse Nicetae comes usque Dacos 
Angelus adsit.    144 
Ducat hunc aeque famulum suum dux 
Ille, qui quondam profugum minacis 
Fratris a vultu Deus in salutem 
Duxit Iacob.    148 
Namque Niceta fugitivus aeque est; 
Quod semel fecit patriarcha, semper 
Hic facit, mundo fugiens ad alti 
Moenia coeli:    152 
Et gradus illos, quibus ille vidit 
Angelos versa vice commeantes, 
Iste contendit superante nubes 
Scandere vita:    156 
Per crucis scalas properans in astra 
Qua Deus nitens ad humum coruscis 
E thronis spectat varios labores, 
Bellaque mentis.    160 
Tuque, Niceta, bene nominatus 
Corporis victor, velut ille dictus 
Israel, summum quia vidit alto 
Corde satorem,    164 
Unde Nicetes meus approbatur 
Israelites sine fraude verus, 
Qui Deum cernit solidae fidei 
Lumine Christum.    168 
Hic Deus noster, via nostra semper, 
Sit comes nobis, sit et antecessor: 
Semitis lumen, pedibusque nostris 
Sermo lucerna.    172 
Qua per obscuri vada caeca secli, 
Luminis veri face dirigamur, 
Donec optatos liceat salutis 
Tangere portus,    176 
Quos modo undosum petimus per aequor, 
Dum vagae mentis fluitamus aestu: 
Terreo, tamquam fragili carina, 
Corpore vecti.    180 
Sed gubernaclo crucis hanc regente 
Nunc ratem, in nobis pia vela cordis 
Pandimus, Christo referente littus 
Flamine dextro.    184 
Ergo dux idem modo prosequatur 
Te via, qua nunc properas revertens 
Ire Niceta, patrioque reddat 
Limine tutum.    188 
Sed freto emenso superest viarum 
Rursus in terra labor, ut veharis 
Usque felices, quibus es sacerdos 
Praestitus oras.    192 
Tu Philippaeos Macedum per agros 
Per Tomitanam gradieris urbem, 
Ibis et Scupos patriae propinquos 
Dardanus hospes.    196 
O quibus jam tunc resonabit illa 
Gaudiis tellus ubi tu rigentes 
Edoces Christo fera colla miti 
Subdere gentes!    200 
Quaque Riphaeis Boreas in oris 
Alligat densis fluvios pruinis, 
Hic gelu mentes rigidas superno 
Igne resolves.    204 
Nam simul terris animisque duri, 
Et sua Bessi nive duriores, 
Nunc oves facti duce te gregantur 
Pacis in aulam.    208 
Quasque cervices dare servituti, 
Semper a bello indomiti negarunt, 
Nunc jugo veri domini subactas 
Sternere gaudent.    212 
Nunc magis dives pretio laboris 
Bessus exsultat: quod humi manuque 
Ante quaerebat, modo mente coelo 
Colligit aurum.    216 
O vices rerum! Bene versa forma! 
Invii montes prius, et cruenti, 
Nunc tegunt versos monachis latrones 
Pacis alumnos.    220 
Sanguinis quondam, modo terra vitae est, 
Vertitur coelo pia vis latronum, 
Et favet Christus supera occupanti 
Regna rapinae.    224 
Mos ubi quondam fuerat ferarum, 
Nunc ibi ritus viget angelorum: 
Et latet justus, quibus ipse latro 
Vixit in antris.    228 
Praeda fit Sanctis vetus ille praedo, 
Et gamit versis homicida damnis: 
Jure nudatus, spoliante Christo, 
Criminis armis.    232 
Interit casu satanae vicissim 
Invidus Cain, redivivus Abel 
Pascit effusi pretio redemtos 
Sanguinis agnos    236 
Euge, Niceta, bone serve Christi, 
Qui tibi donat lapides in astra 
Vertere, et vivis sacra templa saxis. 
Aedificare.    240 
Avios saltus, juga vasta lustras, 
Dum viam quaeris, sterilemque silvam 
Mentis incultae superans in agros 
Vertis opimos.    244 
Te patrem dicit plaga tota Borrae 
Ad tuos fatus Scytha mitigatur, 
Et sui discors fera te magistro 
Pectora ponit.    248 
Et Getae currunt, et uterque Dacus: 
Qui colit terrae medio, vel ille 
Divitis multo bove pilleatus 
Accola ripae.    252 
De lupis hoc est vitulos creare, 
Et bovi junctum palea leonem 
Pascere, et tutis cava viperarum 
Pandere parvis.    256 
Namque mansueto pecori coire 
Bestias pulsa feritate suades, 
Qui feras mentes hominum polito 
Imbuis ore.    260 
Orbis in muta regione per te 
Barbari discunt resonare Christum 
Corde Romano, placidamque casti 
Vivere pacem.    264 
Sic tuo mitis lupus est ovili, 
Pascitur concors vitulas leoni, 
Parvus extracto trucibus cavernis 
Aspide ludit.    268 
Callidos auri legulos in aurum 
Vertis, et Bessos imitaris ipse, 
E quibus vivum fodiente verbo 
Eruis aurum:    272 
Has opes condens Domino parenni, 
His sacrum lucris cumulans talentum, 
Audies: Intra Domini perennis 
Gaudia laetus.    276 
His, precor, cum te domus alma sancto 
Ceperit fratrum numerosa coetu 
In choris, et nos pietate cari 
Pectoris abde.    280 
Nam Deo grates, quod amore tanto 
Nos tibi adstrinxit per operta vincla, 
Vis ut internam valeat catenam 
Rumpere nulla.    284 
Unde complexi sine fine carum 
Pectus, haeremus laqueo fideli; 
Quaque contendas, comites erimus 
Mente sequaci.    288 
Caritas Christi bene fusa coelo, 
Cordibus nostris ita nectit intus, 
Ut nec abjuncto procul auferamur 
Orbe remoti:    292 
Nulla nos aetas tibi labis unquam, 
Orbis aut alter, neque mors revellet; 
Corporis vita moriente, vita 
Vivet amoris.    296 
Dum graves istos habitamus artus, 
Mente te semper memori colemus: 
Tu petes simus simul in perenni 
Tempore tecum.    300 
Namque te celsum meritis, in altum 
Culmen imponet pretiosa virtus: 
Inque viventum super urbe magnis 
Turribus addet.    304 
Nos locis, quantum meritis diremti, 
Eminus celsis humiles patronis, 
Te procul sacris socium catervis 
Suspiciemus.    308 
Quis die nobis dabit hoc in illa, 
Ut tui stemus lateris sub umbra, 
Et tuae nobis requietis aura 
Temperet ignem?    312 
Tunc, precor, nostri nimium memento 
Et patris sancti gremio recumbens, 
Roscido nobis digito furentem 
Discute flammam.    316 
Nunc abi felix tamen et recedens 
Semper huc ad nos animo recurre; 
Esto nobiscum, licet ad paternam 
Veneris urbem.    320 
Non enim unius populi magistrum, 
Sed nec unius dedit esse civem 
Te Deus terrae, patria ecce nostra 
Te sibi sumit.    324 
Nunc tuos aequa pietate utrisque 
Divide affectus, et amore nobis, 
Civibus vultu, gemina morare 
Civis in ora.    328 
Forsan et major patria haec habenda, 
Non manufactis ubi contineris 
Pectorum tectis; hominesque vivam 
Incolis urbem.    332 
Sicut antistes, ita dignus almi 
Hospes es Christi, quia Christianis 
Mentibus consors, habitas herile 
Accola templum.    336 
Jam vale nobis, et in omne nostri 
Diligens aevum, bonus usque finem 
Duc bonum cursum, positamque justis 
Sume coronam.    340 
 

 POEMA XVIII. 
DE S. FELICE NATALITIUM CARMEN VI.
 
 
Lex mihi jure pio posita hunc celebrare quotannis 
Eloquio famulante diem, sollenne reposcit 
Munus ab ore meo, Felicem dicere versu, 
Laetitiamque meam modulari carmine voto, 
Et magnum cari meritum cantare Patroni,    5 
Quo per iter durum, qua fert via pervia paucis 
Alta per arcta petens superas penetravit ad arces. 
Concordate meis, precor, et complaudite fratres 
Carminibus, castoque animos effundite luxu. 
Gaudia sancta decent et carmina casta fideles:    10 
Nam cui fas hominum, cui Christus amorque timorque, 
Non gaudere hodie? et vacuum procedere voti? 
Qua quis possit ope, ingenii, linguaeque, reique; 
Coelicolas Christo quando adgandere ministros, 
Ipsa etiam festo produnt elementa colore?    15 
Cernite laetitiam mundi in splendore diei 
Elucere sacris insignibus; omnia laetus 
Candor habet, siccus teneris a nubibus imber 
Ponitur, et niveo tellus velatur amictu. 
Quae nive tecta, solum nive, silvae, et culmina, colles:    20 
Cuncta senis sancti canos testantur honores; 
Angelicaque docent et luce et pace potiri 
Felicem placida clarum in regione piorum, 
Lactea quae tacito labuntur vellera coelo. 
Christe, Deus Felicis, ades; da nunc mihi verbum    25 
Sermo Deus, da perspicuam Sapientia mentem. 
Non opis humanae facundia dicere laudes 
Posse tuas: tua namque tui sunt gaudia sancti. 
Cedo, alii pretiosa ferant donaria meque 
Oflicii sumtu superent, qui pulcra tegendis    30 
Vela ferant foribus, seu puro splendida lino, 
Sive coloratis textum fucata figuris. 
Hi laeves titulos lento poliant argento, 
Sanctaque praefixis obducant limina lamnis. 
Ast alii pictis accendant lumina ceris,    35 
Multiforesque cavis lychnos laquearibus aptent, 
Ut vibrent tremulas funalia pendula flammas. 
Martyris hi tumulum studeant perfundere nardo, 
Et medicata pio referant unguenta sepulcro. 
Cedo equidem et vacuo multis potioribus auro,    40 
Queis gravis aere sinus relevatur, egente repleto, 
Qui locuplete manu promptaria ditia laxant, 
Et variis animam sponsantes dotibus adstant, 
Mente pares, ope diversi; nec segnius illi 
Fercula opima cibis, cervis aulaea ferisque    45 
Larga quidem, sed mutua dicant: ego munere linguae, 
Nudus opum famulor, de me mea debita solvens, 
Meque ipsum pro me, vilis licet hostia, pendo. 
Nec metuam sperni, quoniam non vilia Christo 
Pauperis obsequii libamina, qui duo laetus    50 
Aera piae censum viduae laudata recepit. 
Tunc quoque multa Deo locupletes dona ferebant, 
Implentes magnis aeraria sancta talentis. 
Sed Christus spectator erat, qui corda ferentum 
Inspiciens viduae palmam dedit; illa diurni    55 
Rem victus, geminos (quod ei substantia ) nummos 
Miserat in sacram, nil anxia corporis, arcam. 
Propterea ex ipso venturi Judicis ore 
Ante diem meruit facti praecerpere laudem, 
Praeferrique illis, quorum stipe vicerat aurum,    60 
Munere pauper anus, sed prodiga corde fideli. 
Ergo, boni fratres, quibus haec dignatio, et iste 
Consensus, placidis advertite mentibus aures, 
Nec qui, sed de quo loquar, exaudite libenter. 
Despicienda quidem, tamen et miranda profabor,    63 
Despicienda meo ingenio, miranda beati 
Felicis merito; quod dicere non sine Christi 
Laude licet: quia quidquid in hoc miramur, ab illo est, 
Unde piis virtus, et per quem vita sepultis. 
Praeteritis cecini patriam, genus, acta, libellis,    70 
Et tota sanctum repetens ab origine dixi 
Felicem, donec perfectae tempora vitae 
Clauderet, et posito desertis corpore terris, 
Tenderet aeterni merita ad consortia regni. 
Sed quia non iidem tumuli, qui membra piorum    75 
Et merita occultant; animarum vita superstes 
Corporibus functis, quaesitos corpore fructus, 
Et post corporeos obitus non mortua, sentit 
Laeta bonos, cruciata malos, quos rursus in ipsum 
Tempore venturo corpus revocata, remixto    80 
Corpore, communi metet indiscreta receptu. 
Longa igitur mihi materies; quantumque erit aevi, 
Tantum erit et verbi super. O si dicere gesta 
Felicis liceat, totumque efferre per orbem 
 - Nomina sic meriti, o si copia tanta sit oris,    85 
Quanta operum meritique manet. Nam tempore ab illo, 
Quo primum ista dies Felicem fine beato 
Condidit, et carnem teris, animam dedit astris; 
Ex illo prope cuncta dies operante videtur 
Confessore Dei, probat et sine corpore vivum    90 
Christus, ut ostendat majorem in morte piorum 
Virtutem, quam vim in vita superesse malorum. 
Ecce vides tumulum sacra Martyris ossa tegentem, 
Et tacitum obtento servari marmore corpus: 
Nemo oculis hominum qua corpore cernimus exstat    95 
Membra latent positi, placida caro morte quiescit, 
In spem non vacuam redivivae condita vitae. 
Unde igitur tantus circumstat limina terror? 
Quis tantos agit huc populos? Quaenam manus urget 
Daemonas? Invitosque rapit? Frustraque rebelli    100 
Voce reclamantes compellit adusque sepulcrum 
Martyris, et sancto quasi fixos limine sistit? 
Respicio hanc aliquando diem, quam moesta relicto 
Orbe fuit, quam laeta polo, cum Christus amicam 
Assumens animam casto Deus hausit ab ore!    105 
Addidit ornatum coelis, nec pignore terras 
Orbavit: superi Felicis mente fruuntur, 
Corpore nos; animaeque potentis spiritus illic 
Vivit, et hic meritum; sed totum funeris almi 
Praesentare juvat, quem Nola impendit, honorem.    110 
Namque sacerdotem sacris, annisque parentem 
Perdiderat, sed eum coelis habitura patronum 
Urbs devota pium: spe solabatur amorem. 
Totis ergo quibus stipatur conflua turbis, 
Currit in obsequium, populos effusa fideles.    115 
Tunc dolor et pietas coeunt in pectora cunctis; 
Admixta pietate fides gaudetque doletque. 
Et licet accitum Christo super aethera tolli 
Felicem credat, tanto tamen ipsa relinqui 
Praeceptore dolet; quodque unum in funere sancto    120 
Inter et exsequias restat solamen amoris, 
Postquam depositum tumulandi in sede feretrum, 
Certatim populus pietatis circumfusus 
Undique densato coetu sita membra coronat, 
Relligiosa pie pugna exercetur amantum:    125 
Quisque alium premere, et proprior consistere certat 
Relliquiis, corpusque manu contingere gaudet. 
Nec satis est vidisse semel, juvat usque morari, 
Luminaque expositis, et qua datur, oscula membris 
Figere; dat meritam Christo plebs consona laudem,    130 
Moliturque sacrum solii Felicis honorem. 
Qua muris regio et tectis longinqua vacabat, 
Fusus ibi laeto ridebat cespite campus, 
Uberius florente loco, quasi praescia jam tunc 
Semper honorandi mundo venerante sepulcri    135 
Gaudebat sacro benedici corpore, seque 
Veris amoena habitu, quo dignior esset humando 
Martyre, graminibus tellus sternebat odoris. 
Ast illum placido scandentem celsa volatu, 
Et casto assumtum de corpore, laeta piorum    140 
Turba per aethereas susceperat obvia nubes; 
Angelicique chori septemplicis agmina coeli, 
Totis, qua coelum patet, occurrentia portis, 
Regis in adspectum, summique parentis ad ora, 
Sidereo volucrem laeti vexere triumpho.    145 
Tu nivea sacrum caput ornavere corona: 
Sed tamen et roseam Pater addidit indice Christo, 
Purpureoque habitu niveos duplicavit amictus; 
Quod meritis utrumque decus. Nam lucida sumsit 
Serta, quasi placido translatus in aethera leto    150 
Sed meruit pariter quasi caesi martyris ostrum 
Qui confessor obit. Tenet ergo et praemia passi, 
Quod promta virtute fuit; nec pacis honore 
Ornatuque caret, quia non congressus obivit. 
Facta igitur rata justa pium texere sepulcro    155 
Funus; at in sanctis divinitus insita membris 
Gratia non potuit cum carne morique tegique: 
Illico sed positis ex ossibus ecce micat lux, 
Quae medicis opibus meriti dare signa potentis 
Hactenus ex illo non umquam tempore parcit.    160 
Et toto, quo mundus erit, fulgebit in aevo 
Lux eadem, sancti cineris per secula custos. 
Martyris haec functi vitam probat; et bona Christi 
Ad tumulum Felicis agens, diffundit in omnes 
Felicis late terras mirabile nomen.    165 
Dignatam tanto prae cunctis urbibus unam 
Hospite nobilitat Nolam; quam gratia Christi 
Felicis meritis ita dilatavit, ut aucta 
Civibus ecce novis; et moenibus hic etiam urbs sit 
Pauper ubi primum tumulus, quem tempore saevo    170 
(Relligio quo crimen erat) minitante profano 
Struxerat anguste, gladios trepida inter et ignes 
Plebs Domini, ut seris antiqua minoribus aetas 
Tradidit, ingentem parvo sub culmine lucem 
Clauserat; et tanti tantum sacer angulus olim    175 
Depositi possessor erat, qui lucis opertae 
Conscius, ut quidam fons aedibus exstitit amplis, 
Et manet in mediis quasi gemma intersita tectis, 
Basilicas per quinque sacri spatiosa sepulcri 
Atria diffundens, quarum fastigia longe    180 
Adspectata instar magnae dant visibus urbis. 
Quae tamen, ampla licet, vincuntur culmina turbis; 
Quod crescente fide, superundat gratia Christi, 
Quae populis medico Felicem munere praestat 
Vivere. Qui perstans etiam post corporis aevum    185 
Praesidet ipse suis sacer ossibus; ossaque sancti 
Corporis in tumulo non obsita pulvere mortis, 
Arcano aeternae sed praedita semine vitae, 
Vivificum spirant animae victricis odorem; 
Quo medicina potens datur exorantibus aegris.    190 
Quanta resurgentes virtus et gloria cinget, 
Conjectare licet, cum gratia tanta sepultos 
Ambiat; et quanto rediviva decore micabunt 
Corpora, in obscuris cum sit lux tanta favillis? 
Quid nobis minimis horum praestare coronae    195 
Sufficient, quorum, et cineres dant commoda vivis? 
Cernere saepe juvat variis spectacula formis 
Mira salutantum, et sibi quaeque accommoda votis 
Poscentum; videas etiam de rure colonos 
Non solum gremio sua pignora ferre paterno,    200 
Sed pecora aegra manu saepe introducere secum, 
Et Sancto quasi conspicuo mandare licenter. 
Moxque datam sua confisos ad vota medelam 
Experto gaudere Deo, et jam credere sana, 
Et vere plerumque brevi sanata sub ipso    205 
Limine laeta suis jumenta reducere tectis. 
Sed quia prolixum et vacuum percurrere cuncta, 
Quanta gerit Felix miracula nomine Christi, 
Unum de multis opus admirabile promam 
Innumeris paribus, sed ab uno pende relicta,    210 
Quae virtus eadem gessit, distantia causis. 
Pandite corda, precor, brevis est injuria vobis, 
Dum paucis magnum exiguisque opus eloquor orsis. 
Et memores viduae primo sermone relatae, 
Quam Deus e pretio mentis, non munere cernens,    215 
Antetulit multum mittentibus, omnia dantem: 
Me quoque ferte levi dicentem magna relatu. 
Et mea namque illis sunt aemula verba minutis, 
Queis pretium pietas pervilibus aurea fecit. 
Quidam homo re tenuis, plebeius origine, cultu    220 
Rusticus, e geminis angustam bubus alebat 
Pauperiem mercede jugi; nunc subdere plaustris 
Suetus eos, oneri pacta regione vehendo, 
Nunc operae pretium sub aratra aliena locatis 
Paupertatis habens reditum; spes anxia resque    225 
Tota inopi par illud erat. Non carior illi 
Progenies, aut ipse sibi: sed pignora et ipsos 
Ducebat; neque cura minor saturare juvencos, 
Quam dulces natos educere; parcior immo 
Natis, quam pecori caro; non gramine vili    230 
Illos, aut sterili palea, sed tegmine aprico 
Algidus, et de farre sibi natisque negato 
Esuriens pascebat, egens sibi, dives in illis, 
Quorum fecundus labor exsaturabat egentem. 
Hos igitur tam cara suae solamina vitae,    235 
Nocte miser quadam somno graviore sepultus, 
Amisit taciti furto praedonis abactos; 
Exsurgensque die reduci, de more jugandos 
Infelix primo in vacuis praesepibus intus, 
Moxque foris frustra notis quaesivit in agris:    240 
Illico sed fessus cassis erroribus ultro 
Atque citro, postquam nullis vestigia signis 
Certa videt, spebus frustrata indage peremtis, 
Humanam desperat opem, et pietate repletus, 
Adspirante Deo depressam in pectore fracto    245 
Erigit in coelum mentem; et mox corde refecto, 
Praesumente fide spem voti compotis haurit, 
Sanctaque Felicis rapido petit atria cursu, 
Ingressusque sacram magnis cum fletibus aulam, 
Sternitur ante fores, et postibus oscula figit,    250 
Et lacrymis rigat omne solum, pro limine sancto 
Fusus humi, et raptos nocturna fraude juvencos 
A Felice pio, velut a custode reposcit, 
Increpitans, miscetque precantia verba querelis: 
Sancte Deo Felix, inopum substantia, semper    255 
Pro miseris felix, et semper dives egenis, 
Te requiem fessis Deus, afflictisque levamen, 
Te posuit moestis ad saucia corda medelam, 
Propterea tamquam gremio confisa paterno, 
In te pauperies caput inclinata recumbit.    260 
Felix sancte meos semper miserate labores, 
Nunc oblite mei, cur me rogo, vel cui nudum 
Deseris? Amisi caros tua dona juvencos, 
Saepe tibi supplex quos commendare solebam; 
Quos tua perpetuo servabat cura favore,    265 
Pascebatque mihi. Tua nam custodia salvos, 
Dextraque sufficiens illos praestabat opimos, 
Quos misero mihi nox haec abstulit. Heu quid agam nunc? 
Quo deceptus eam? Quem criminer? An tibi de te 
Conquerar? Immemoremque mei accusabo patronum?    270 
Qui mihi sopito tam densum irrepere somnum, 
Ne mea sentirem perfringere claustra latrones, 
Passus es? Et nullo fregisti dura pavore 
Pectora? Nec lucem tenebris furtoque dedisti? 
Aut ullis profugos curasti prodere signis?    275 
Quo modo discurram? Quo deferar? Omnia caecis 
Structa mihi latebris; nunc et mea tecta videntur 
Clausa mihi, abductis ubi desolatus alumnis 
Nil habeo, quod habere velim; quod dulce videnti, 
Dulce laboranti non irrita gratia praestet,    280 
Oblectans inopem censu fructuque peculi. 
Hos ubi nunc quaeram miserandus? Quando vel usquam 
Inveniam tales? Aut unde parabo repertos? 
Qui solos habui contentae rusticus illos 
Paupertatis opes? Ipsos igitur mihi redde,    285 
Nolo alios. Nec eos ulla regione requiram, 
Hic mihi debentur: haec illos limina reddent, 
In quibus ipsum te supplex adstringo, tibique 
Haereo; cur quaeram, aut ubi, quos ignoro latrones? 
Debitor hic meus est; ipsum pro fure tenebo    290 
Custodem: tu, sancte, reus mihi, conscius illis: 
Te teneo; tu scis ubi sint, qui lumine Christi 
Cuncta et operta vides, longeque absentia cernis, 
Et capis, includente Deo, quo cuncta tenentur. 
Atque ideo occulti fures, quacumque latebra    295 
Non tibi celantur, nec de te evadere possunt, 
Quos et jam manus una tenet. Deus unus ubique, 
Christi blanda piis, sed iniquis dextera vindex. 
Redde igitur mihi, redde boves et corripe fures. 
Sed non quaero reos, abeant, non nescio mores    300 
Sancte tuos, nescis male facta rependere, mavis 
Emendare malos venia, quam perdere poena. 
Conveniat nobis igitur: sic divide mecum 
Quae tua, quae mea sunt; indemnis stet mea per te 
Utilitas, justeque tuas clementia partes    305 
Vindicet; aequatoque tuum libramine constet 
Judicium: tibi solve reos, mihi redde juvencos. 
Ecce tenes pactum, famuli jam nulla morandi 
Causa tibi; accelera tantis me solvere curis. 
Nam mihi certa manet sententia cedere nusquam    310 
Donec subvenias, nec ab isto poste refigi; 
Ni properas, isto deponam in limine vitam, 
Nec jam repperies, cui reddas sero reductos. 
Talia voce quidem querula, sed mente fideli 
Plorantem, totoque die sine fine precantem,    315 
Audivit laetus non blando supplice martyr, 
Et sua cum Domino ludens convitia risit; 
Poscentisque fide, non libertate dolentis 
Motus, opem properat; paucis mora ducitur horis. 
Interea labente die, jam vespere ducto,    320 
Nec precibus dabat ille modum, nec fletibus; una 
Vox erat affixi foribus, Non eruar istinc: 
Hic moriar, vitae nisi causam protinus istic 
Accipiam: tandem tamen, ut jam plurima tutum 
Nox secretum adytis fieri cogebat; et ille    325 
Temporis oblitus, damni memor, ostia prono 
Ore premens, toto prohibebat corpore claustra. 
Sed multis frustra pulsatum vocibus aures 
Aggreditur violenta manus; tandemque revellit 
Turba reluctantem, et sancta procul exigit aula.    330 
Pulsus ab aedituis flet amarius, et sua lugens 
Tecta petit, resonant plangore silentia noctis, 
Questibus et magnis late loca sola resultant: 
Donec et invitus pervenit, et atra silentis 
Ingrediens tuguri penetralia, rursus ab ipso    335 
Culminis introitu taciti, ut praesepia vidit 
Nuda boum, et nullos dare tintinnabula pulsus, 
Excussa ut cervice boum crepitare solebant, 
Mollius aut lentis cava linguis aera ferire, 
Armentum reduces dum gutture ruminat escas:    340 
His gravius tamquam rescisso vulnere, planctum 
Integrat: et quamquam neget aegro cura quietem, 
Pervigili tamen haec dat solamenta dolori, 
Ut bubus stabulata suis loca corpore fuso 
Pressa superjaceat; nec duro fracta cubili    345 
Membra dolent, juvat ipsa injuria; nec situs horret 
Sordentis stabuli, quia notum reddit odorem 
Dilecti pecoris, nec foetor foetet amanti. 
Si qua illi extremo tulerant vestigia gressu 
Aspicit, et palpante manu calcata retractans    350 
Ingemit, et refricat totis jam frigida membris 
Signa pedum; mentemque suam, licet eminus absit 
Corpore, sacratam Felicis mittit ad aulam, 
Felicem fletu, Felicem nomine clamans: 
Nec desperat opem, nec parcit fundere vota.    355 
Nox medium transvecta polum perfuderat orbem 
Pace soporifera, reticebant omnia somno, 
Solum illum sua pervigilem spes curaque habebat. 
Ecce repente suis strepitum pro postibus audit, 
Et pulsas resonare fores; quo territus amens    360 
Exclamat, rursum sibi fures adfore credens: 
Quid vacua incassum crudeles ostia vultis 
Frangere? Jam nullus mihi bos; quid quaeritis ultra? 
Praevenere alii, mea tantum vita superstes 
Quae sociis vestris ut praeda cassa remansit.    365 
Dixerat haec metuens: sed nullo fine manebat 
Liminibus sonitus; quo crebescente, nec ulla 
Respondente sibi pulsantum voce, propinquat 
Suspensus cunctante gradu, et dat postibus aurem 
Sollicitam, et rimis acies per hiantia claustra,    370 
Qua tenebris albus coeli color interlucet, 
Inserit, exploratque diu; nec adhuc sibi credit, 
Quid videat: nec enim sublustri lumine noctis 
Pura fides oculis, dubio tamen ipsa per umbras 
Corpora pulsantum trepidos auferre pavores,    375 
Spemque boni coepere novis promittere formis. 
Non homines pulsare videt; sed quod videt esse 
Verum, non audet sibi credere. Magna profabor, 
Quamquam parva Deo miracula, cui sapit omne 
Rerum animal sensu, quo jusserit ipse Creator    380 
Omnigenum pecus. Ecce gerens duce Numine mentem 
Par insigne boum, non nota per avia nocte 
Venerat ad notas nullis rectoribus aedes, 
Sponte quasi, non sponte tamen, quia Numinis actu 
Ereptos potiore manu praedonibus illos    385 
Egerat occultis Felix moderatus habenis. 
Et postquam attigerant assueti culmea tecti 
Culmina; gaudentes reditu, expertasque timentes 
Sat memori terrore manus, quasi sponte timerent 
Instantem sibi raptorem, quatere ostia junctis    390 
Frontibus, et tamquam manibus sic cornibus uti, 
Ut dominum excirent sonitu. Sed territus ille, 
Rursus ut hostili circum sua claustra tumultu, 
Tuta etiam timuit; cursus sapientia bruto 
Adspirat pecori causam sentire morantis,    395 
Atque intellectum domini reserare timentis. 
Edere mugitum, de quo formidine pulsa 
Panderet exclusis aditum securus alumnis. 
Ille inopina videns divini insignia doni, 
Haeret adhuc, trepidumque etiam sua gaudiaturbant,    400 
Credere non audet; metuit non credere; cernit 
Coram, et caligare putat; dum respicit ad se, 
Diffidit tantum sese potuisse mereri: 
Sed contra reputans, a quo speraverit, audet 
Credere, cognoscens Felicis gesta patroni.    405 
Jamque rubescebant rumpente crepuscula mane, 
Noctis et extremae fuga rarescentibus astris, 
Luce subobscura vel sublucentibus umbris, 
Coeperat ambiguos rerum reserare colores. 
Tunc demum nota specie sibi bubus apertis,    410 
Ut primum coepere oculis clarescere setae, 
Certior exsultat, removens et pessula claustris, 
Ostia laxato stridentia cardine solvit. 
Dum facit hoc, juncti simul irrupere juvenci, 
Et reserantis adhuc molimina praevenerunt.    415 
Dimoto faciles cesserunt obice postes, 
Oblatumque sibi mox ipso in limine regem 
Cognoscunt hilares laetum, lambuntque vicissim 
Mulcentem, labrisque manus palpantis inundant, 
Atque habitum totum spumosa per oscula foedant,    420 
Dum complectentis domini juga cara benignum 
Molliter obnixi blanda vice pectus adulant 
Illum dilecti pecoris nec cornua laedunt, 
Et collata quasi molles ad pectora frontes 
Admovet, et manibus non aspera lingua videtur,    425 
Quae lambens etiam silvestria pabula radit. 
Sed tamen haec inter, non vano corde, fidelis 
Rusticus officii meminit, neque curat anhelos 
 - Ante boves stabulis inducere, postque laborem 
Atque famem, recreare cibo, quam ducere secum    430 
Illuc, unde suos meruit. Venit ergo reductos 
Ducens, nec tacitis celat sua gaudia votis: 
Et referens densas trahit ad sua verba catervas; 
Ingrediturque sacras cunctis mirantibus aedes. 
Quos miser hesterno amissos deflerat, eosdem    435 
Praesentes hodie ducit; sanctique triumphum 
Martyris ostentat populis; ducuntur et ipsi 
Per medios coetus, modo furum praeda, juvenci, 
Et modo Felicis spolium; dat euntibus ingens 
Turba locum, et muto celebratur gloria Christi    440 
In pecore. Ille autem, qui tanti muneris alto 
Causa fuit Domino, mediis in liminibus stans 
Flensque iterum, sed laetitia, modo debita Sancto 
Vota refert, non aere gravi, nec munere surdo, 
Munere sed vivo linguae mentisque profusus,    445 
Voce pia largum testatur pauper honorem: 
Debitor et Christo satis isto pignore solvit, 
Immaculata suae cui sufficit hostia laudis. 
Captivos en, Sancte, tuos tibi plebe sub omni 
Victor ago, et supplex iterum tibi mando ludendos:    450 
Conserva reduces, dignatus reddere raptos. 
Sed tamen in me nunc ipsum bone respice Martyr: 
Namque vides quod agas tibi adhuc superesse sed in me, 
Qui prope caecatis oculis tua comminus adsto 
Limina; nam multo mersi mea lumina fletu;    455 
Non solum damno, sed et inter gaudia plorans. 
Demsisti causam lacrymarum, tolle modo orta 
Vulnera de lacrymis; miseratus, Sancte, meorum 
Damna boum, miserare itidem modo damna oculorum. 
Donasti reduces pecudes mihi, rursus et illis    460 
Redde meos oculos. Nam quid juvat esse reductos, 
Si languente acie praesens praesentibus absim? 
Talia praesentes populi riseri querentem. 
Sed procul admotae secreti Martyris aures 
Suscepere pias ab inepto supplice voces,    465 
Moxque refecta sacram senserunt lumina dextram. 
Inde domum gaudens oculis bubusque receptis, 
Collaudante Deum populo, remeabat, et illum 
Laeta sequebatur gemini victoria voti
 

 POEMA XIX. 
CARMEN XI IN S. FELICEM.
 

 
Sidera si caelo, si possunt gramina terris 
Defore, mella favis, aqua fontibus, uberibus lac: 
Sic poterunt linguis laudes cessare piorum, 
In quibus et vitae virtus, et gloria mortis 
Ipse Deus pro quo vitam voluere pacisci,    5 
Et moriendo piam sancire fidem populorum, 
Mercarique sacrum pretioso sanguine regnum, 
Sanguine, quo totum spargentes martyres orbem 
Gentibus innumeris semen caeleste fuerunt. 
Horum de numero procerum confessor in ista    10 
Urbe datus Felix longe lateque per orbem 
Nominis emicuit titulo. Sed Nola sepulti 
Facta domus tamquam proprio sibi sidere plaudit. 
Omnis enim, quacumque manet mandatus in ora 
Martyr, stella loci simul, et medicina colentum est.    15 
Namque tenebrosum veteri caligine mundum, 
Languentesque animas miseratus in orbe creator 
Sic sacra disposuit terris monumenta piorum, 
Sparsit ut astrorum nocturno lumina caelo. 
Et licet una fides, par gratia, et aemula virtus    20 
Martyribus cunctis maneat, tamen omnibus iisdem 
Dissimiles operum formas exstare videmus. 
Atque alibi tacitis meritum sublime sepulcris 
Excolimus memores, alibi clamantia signa 
Conspicuas miramur opes. Ubi credo mali plus    25 
Durior impietas retinet, majorem ibi morbus 
Poscit opem gravior, vel adhuc ubi caecior altam 
Perfidiae noctem trahit error, et aegra laborat 
In populo titubante fides, ibi lumina prorsus 
Accendi majora decet, mundique tenebras    30 
Illustrante Deo perimi, mentesque retusis 
Attonitas oculis, trepidasque intendere ad ipsos 
Divini veri radios, caligine tetra 
Solvere, collyrioque medentis inungere Christi. 
Quod per apostolicas curandis sensibus artes    35 
Cote pia teritur, quia lene jugum, et leve Christi 
Est onus ad Christum puro jam lumine versis, 
Atque evangelico suffusis pectora succo. 
Quo bene purgantur nebulae, quibus interiorem 
Obducunt aciem mundi fallentis amores,    40 
Qui magnum per inane vagos sine remige sensus 
Circumagunt, hebetantque gravi caligine captos 
Mollibus illecebris, ut frangant robora vitae, 
Sectenturque vagas per gaudia lubrica pompas. 
Hos igitur nobis cupiens avertere morbos    45 
Omnimedens Dominus, sanctos mortalibus aegris 
Per varias gentes medicos pietate salubri 
Edidit; utque suam divina potentia curam 
Clarius exereret, potioribus intulit illos 
Urbibus, et quosdam licet oppida parva retentent    50 
Martyras: at proceres Deus ipsos moenibus amplis 
Intulit, et paucas functos divisit in oras, 
Quos tamen ante obitum toto dedit orbe magistros. 
Inde Petrum, et Paulum Romana fixit in urbe, 
Principibus quoniam medicis caput orbis egebat    55 
Multis insanum vitiis, caecumque tenebris. 
Sed potiore Deo nostram reparare salutem, 
Quam Satanae captos etiam nunc fraude tenere: 
Rarescunt tenebrae mundi, et jam pene per omnes 
Praevaluit pietas, et mortem vita subegit.    60 
Crebrescente fide victus delabitur error, 
Et prope jam nullis sceleri, mortique relictis 
Tota pio Christi censetur nomine Roma, 
Irridens figmenta Numae, vel fata Sibyllae. 
Cumque sacris pia turba refert pastoribus Amen    65 
Per numerosa Dei regnantis ovilia laetum. 
Laudibus aeterni Domini ferit aethera clamor 
Sanctus, et incusso Capitolia culmine nutant. 
In vacuis simulacra tremunt squalentia templis 
Vocibus icta piis, impulsaque nomine Christi.    70 
Diffugiunt trepidi desertas daemones aedes. 
Lividus incassum serpens fremit ore cruento 
Lugens humanam jejuna fauce salutem. 
Seque simul pecudum jam sanguine defraudatum 
Praedo gemens frustra siccas circumvolat aras.    75 
Sic Deus et reliquis tribuens pia munera terris 
Sparsit ubique loci magnas sua membra per urbes. 
Sic dedit Andream Patris, Ephesoque Johannem, 
Ut simul Europam, atque Asiam curaret in illis, 
Discuteretque graves per lumina tanta tenebras.    80 
Parthia Matthaeum complectitur, India Thomam 
Lebbaeum Libyes, Phryges accepere Philippum, 
Creta Titum sumpsit, medicum Boetia Lucam. 
Marcus, Alexandrea, tibi datus, ut bove pulso 
Cum Jove, nec pecudes Aegyptus in Apide demens,    85 
In Jove nec civem coleret male Creta sepultum, 
Nec Phryges exsectis agerent Cybeleia Gallis 
Impuram foedo solantes vulnere matrem, 
Et tandem castis fronderet montibus Ida 
Intactas referens securo vertice pinus:    90 
Vana nec ulterius mutos jam Graecia Delphos 
Consuleret, spernensque suum calcaret Olympum 
Altius in Sion gradiens, ubi collis alumni 
Lene jugum celso fastigat vertice Christus. 
Fugit et ex Epheso trudente Diana Johanne    95 
Germanum comitata suum, quem nomine Christi 
Imperitans Paulus pulso Pythone fugavit. 
Fugit ab Aegypto Satanas, ubi mille figuras, 
Nomina mille sibi variis accommoda monstris 
 - Sumpserat; ut Serapi sanctum formaret Ioseph,    100 
Nomine ferali abscondens venerabile nomen, 
Cum tamen ipsa fidem simulacri forma doceret, 
Qua modius capiti superest, quia frugibus olim 
Ante famem Domino sic inspirante coactis 
Innumeras gentes Aegypti ex ubere pavit,    105 
Et steriles annos annis saturavit opimis. 
Sed ne ultra sanctus coleretur honore profano, 
Mens arcana Dei devotae pectora plebis 
Immissis acuit stimulis, cultumque nefandi 
Daemonis everso, fractoque Serapide clausit.    110 
Non Pelusiacis vaga saltibus Isis Osirim 
Quaerit aruspicibus calvis, qui pectore tunso 
Deplorant aliena suo lamenta dolore, 
Moxque itidem insani sopito gaudia luctu 
Vana gerunt eadem mentiti fraude repertum,    115 
Qua non amissum sibi quaesivere vagantes. 
Heu quo stultitiae merguntur gurgite mentes 
Luce Dei vacuae! nam quid, rogo, caecius illis, 
Qui non amissum quaerunt, nusquamque manentem 
Inveniunt, planguntque alii quod non dolet ipsis?    120 
Elige quid facias miser error. Quid colis? Aut quid 
Plangis non coeunt quae jungis: luctus honorem 
Non sequitur: lamenta colis, lugendaque credis, 
Quae divina putas. Si dii sunt, nec miseri sunt; 
Aut si sunt miseri, dii non sunt, atque homines sunt,    125 
Et miseri: miserare igitur mortalia passos, 
Aut laetus venerare deos: nam caecus aperte est 
Hic furor, aut miseros colere, aut lugere beatos. 
Ergo dea est Isis? Mulier dea? Si dea, corpus 
Non habet, et sexus sine corpore, vel sine sexu    130 
Partus abest. Unde ergo illi quem quaerit Osirim? 
Atque ubi quaerat eum, nescit dea. Sed dea numquam 
Esse potest mater, nec femina. Nam Deus unus, 
Virtus trina Deus, Pater unus, et unus in ipso 
Filius: ex ipso simul unus cum Patre Verbi    135 
Spiritus: haec tria sunt Deus unus nomina semper. 
Sola Dei natura Deus: quod Filius, et quod 
Spiritus, et Pater est: sed Filius ex Patre natus, 
Spiritus ex Patre procedens. Nihil hic habet ulla 
Commune, aut simile in rebus natura creatis.    140 
Ast Carthago potens Cypriano martyre floret, 
Cujus et ore simul profusi, et sanguine fontes 
Fecundaverunt Libyae sitientis arenas. 
Nec procul inde Uticam collatis Candida Massa 
Martyribus magno venerandae caedis acervo    145 
Extulit; unus enim benedicti cespitis agger 
Corpora multa tegens alte caput extulit arvis, 
Et meritis altos testatur monte sepulcri. 
Inde Deo dudum jam fertilis Africa Christo 
Multiplicat largas tanto de semine fruges,    150 
Et parit egregios verboque, fideque magistros. 
Nec minor Occiduis effulsit gratia terris. 
Ambrosius Latio, Vincentius exstat Iberis. 
Gallia Martinum, Delphinum Aquitania sumpsit. 
Multaque praeterea per easdem largiter oras    155 
Semina sanctorum positis diffusa sepulcris 
Illustrant totum superis virtutibus orbem, 
Et toto antiquum detrudunt orbe draconem, 
Qui genus humanum per nomina mille deorum, 
Quae tamen ex obitis mortalibus et sibi sumpsit    160 
Ipse, suisque dedit coluber, quibus arte nocendi 
Princeps in vacuo tetrum gerit aere regnum, 
Daemonibusque caput nobis inimicus oberrat. 
Sic itaque et nostra haec Christi miserantis amore 
Felicis meruit muniri Nola sepulcro,    165 
Purgarique simul, quia caecis mixta ruinis 
Orbis, et ipsa simul moriens in nocte jacebat 
Saxicolis polluta diu cultoribus, in qua 
Prostibulum Veneris simul, et dementia Bacchi 
Numina erant miseris, foedoque nefaria ritu    170 
Sacra celebrabat sociata libido furori. 
Et quis erat vitae locus hic, ubi nec pudor usquam, 
Nec metus ullus erat? Quis enim peccare timeret, 
Hic ubi sanguineus furor, atque incesta libido 
Relligionis erant, et erat pro numine crimen    175 
His qui crediderant esse ullum in crimine numen? 
Atque erat in toto quasi sanctior agmine cultor, 
Qui Veneris sacris pollutius incaluisset. 
Plenus et ille Deo, reliquisque beatior esset, 
Qui magis infuso sibi daemone saevius in se    180 
Desipiens, propriisque litans furialia sacra 
Vulneribus sanam meruisset perdere mentem. 
O caecis mens digna animis, et numina digna 
Aversis servire Deo. Venus, et nemus illis 
Sit Deus: ebrietas demens, amor impius illos    185 
Sanctificent: abscissa colant, miserique pudorem 
Erroris foedi Matris mysteria dicant. 
Digna fides illis, quibus almo in lumine veri, 
Legibus et castis, et magno nomine Christi 
Nulla fides, et nullus amor, ideoque nec ullum    190 
Indignae pretium vitae est in sanguine Christi. 
Sit Deus his venter, vel cetera gaudia carnis, 
Queis Deus ipse Deus non est, quibus in cruce Christi 
Gloria nulla subest, quia non dignatur adire 
Degeneres animos virtus crucis. Inde beatis    195 
Felix, ut reliqui diverso martyres orbe, 
Nolanis medicus fuit, estque perennis ope ista: 
Nec modo Nolanis, sed et omnibus, a quibus idem 
Imploratus erit, dabit isto jure salutem, 
Si crucis alma fides in pectore supplicis adsit.    200 
Ista fides genus humanum curatque, piatque: 
Haec ubi defuerit medicina, morabitur illic 
Omne mali regnum, nec in illo desinet umquam 
Cypris adulteriis, furiis regnare Lyaeus, 
In quo defuerit Christi pudor, et crucis ardor.    205 
Ignis enim divinus inest, ubi vis crucis intus 
Ardescente fide cruciat male conscia corda, 
Vivificatque animam vitiis in carne peremptis. 
Hostibus his obtrita diu, corruptaque tantis 
Pestibus ingentem poscebat Nola medelam.    210 
Atque ideo pensante Deo discrimen, opemque 
Felicem accepit medicum, qui vinceret omnem 
Quamlibet antiquam miserorum in cordibus atris 
Perniciem, et meriti virtute potentior alti 
Vulneribus ductum super ulcera putria callum    215 
Scinderet, ut saniem suffusa labe coactam 
Exprimeret sinibus ruptis, ac deinde lacunam 
Vulneris expleret plana cute ducta cicatrix. 
Ergo ubi Nolanis Felix, ut stella tenebris, 
Fulsit ab ore Dei veniens, verbumque medendi    220 
Ore gerens tamquam venturo sole serenus 
In matutino laetum jubar exserit ortu 
Phosphorus, occiduisque novus praefulget in astris 
Nuncius instantis cessura nocte diei. 
Sic jam Evangelio totum radiante per orbem,    225 
Et propiante Deo cunctis mox judice terris 
Adventus vexilla sui praetendit ubique, 
Perque suos Christus sua signa coruscat amicos. 
Ex quibus hac voluit sibi praelucere sub ora 
Felicem, ut nostras isto depelleret umbras    230 
Sidere, et antiquos ista quoque pelleret urbe 
Daemonas, ut pulsis hominum de corde colonis 
Talibus intraret puras Deus incola mentes, 
Et vice mutata nobis pietate solutis 
Nostra prius nostros premerent modo vincla leones    235 
Frustra in oves Christi victa feritate frementes. 
Et manet haec nobis etiam nunc gratia, quae nos 
Peccatis prece sanctorum exorante resolvit, 
Atque iisdem sanctis ultoribus alligat illos, 
Discruciatque hostes, qui nos vincire solebant.    240 
Hi modo ut illato deprensi lumine fures, 
Atque in vincla dati, nunc ignea flagra piorum, 
Ut meruere, ferunt, aut jam infernis male trusi 
Carceribus trepidant, vicinum instare fatentes 
Judicium Domini solis sibi triste, suisque    245 
Omnibus, in Satanae partem quos saeva voluntas 
Verterit, et Satanae sociaverit aemula vita. 
Istic nequitiae socios homines, ibi poenae. 
Ecce dies accepta Deo: modo vera salutis 
Lux micat: omnia jam nobis bene versa videmus:    250 
Diffugere doli, cecidit Bel, interit error, 
Quique colebantur totis quasi numina templis 
Daemones, hi per templa Dei torquentur inermes; 
Et qui divinos audebant sumere honores, 
Hi modo ab humana plectuntur gente subacti.    255 
Namque isti, quos nunc celebri Felicis in aula 
Torqueri, clamare, rapi per capta videmus 
Corpora, corporibus vincti retinentur in ipsis, 
In quae se trusere ipsi, poenamque volentes 
Humanam, invenere suam. Nunc ergo reorum    260 
Personae exululant poenis, qui numine falso 
Dii fuerant, et qui mentito numine vivos 
Ante Dei cultum sibi nil caeleste videntes 
Dediderant homines, hi nunc ubi lumine Christi 
Vera fides patuit, non possunt ferre sepultos.    265 
Sed magis ut pateat, quia nunc hi qui cruciantur 
Daemones ante fores, aut ante sepulcra piorum, 
Iidem sunt illi, quibus olim serva litabat 
Gens hominum, et sacros demens libabat honores, 
Ipsa docet vocum species: nam saepius illa    270 
Voce gemunt, solitum ut noscas clamore furorem. 
Sic plerumque velut resoluto laxius ore, 
Dente fremunt, spumant labris, horrentque capillis. 
Utque manu prensante comam excutiuntur in altum, 
Et pede pendentes stant crinibus: interea illic    275 
Sacrorum memores veterum, quibus exta solebant 
Lambere caesarum pecudum, aut libamine pasci, 
Lascivosque choros hederatis ducere pompis, 
Nunc etiam sua testantes sacra illa fuisse, 
In quibus insanos dabat ebria turba tumultus,    280 
Euhoe Bacche sonum fractis imitantur anheli 
Vocibus, et lento jactant sua colla rotatu. 
Sed quia non poterat mortalis unius aetas 
Sufficere, ut longo contagia tempore tracta 
Dilueret paucis, quos corpore viveret, annis    285 
Confessor Felix, et presbyter, ore magister, 
Elogio martyr, merito officioque sacerdos; 
Omnipotens Dominus finitum corporis aevum 
Felici potiore via persistere fecit, 
Continuans medicos operosi martyris actus,    290 
Virtutes ut eas idem celebraret humatus, 
Quas in carne manens Christi virtute gerebat, 
Atque ita susceptae nec mortuus abforet urbi 
Corpore, cum tantum positi sanator adesset 
Spiritus, et desideriis latitaret amantum    295 
Ad tempus cari facies subtracta patroni; 
Prompta sed aegrorum semper medicina saluti 
Afforet. Inde perennis honos, et gloria sanctum 
Felicem meritis sine fine virentibus ambit: 
Et licet a veteri tumulis absconditus aevo,    300 
Qua mortalis erat, lateat telluris operto; 
Viva tamen vegetante Deo, membrisque superstes 
Gratia divinum spirantia martyris ossa 
Clarificat populis merito vivente sepulti: 
Et magni solium breve confessoris adorat    305 
Jugiter e variis congesta frequentia terris. 
Sed Deus ut cunctorum hominum sator, omnibus istam 
De sanctis indulsit opem procedere terris: 
Ut jam de tumulis agerent pia dona beati 
Martyres, et vivos possent curare sepulti.    310 
Nec satis hoc donum Domino fuit, ut sua tantum 
Nomine, sive opibus loca martyres illustrarent: 
Ex iisdem tumulis etiam monumenta piorum 
Multiplicans multis tribuit miserator eosdem 
Gentibus. Et referam varias ab origine causas,    315 
Ex quibus haec orta est variis benedictio terris 
Nam quia non totum pariter diffusa per orbem 
Prima fides ierat, multis regionibus orbis 
Martyres abfuerant, et ob hoc, puto, munere magno 
Id placitum Christo nunc inspirante potentes,    320 
Ut Constantino primum sub Caesare factum est, 
Nunc famulis retegente suis, ut sede priori 
Martyras accitos transferrent in nova terrae 
Hospitia: ut sancto non olim antistite factum 
Novimus Ambrosio, qui fultus munere tali,    325 
Postquam ignoratos prius, et tunc indice Christo 
Detectos sibimet mutata transtulit aula, 
Reginam prompta confudit voce furentem. 
Nam Constantinus proprii cum conderet urbem 
Nominis, et primus Romano in nomine regum    330 
Christicolam gereret, divinum mente recepit 
Consilium, ut quoniam Romanae moenibus urbis 
Aemula magnificis strueret tunc moenia coeptis, 
His quoque Romuleam sequeretur dotibus urbem, 
Ut sua apostolicis muniret moenia laetus    335 
Corporibus: tunc Andream devexit Achivis, 
Timotheumque Asia: geminis ita turribus exstat 
Constantinopolis magnae caput aemula Romae, 
Verius hoc similis Romanis culmine muris, 
Quod Petrum, Paulumque pari Deus ambitione    340 
Compensavit ei, meruit quia sumere Pauli 
Discipulum cum fratre Petri. Jam quanta per istam 
Sanctorum per longa viam divortia terrae 
Creverit utilitas ad nostrae munia vitae, 
Ipsa docent hodieque loca, in quibus illa beati    345 
Rheda capax oneris posita statione resedit, 
Omnibus in spatiis quacumque aut mansio sanctis 
Corporibus, requiesque fuit vectantibus illos 
Sacratos cineres, miris clamantia signis. 
Nam divina manus medica virtute per omnes    350 
Est illic operosa vias, qua corpora sancta 
Impressere sacro vestigia viva meatu. 
Inde igitur suadente fide data copia fidis 
Tunc comitum studiis, quaedam ut sibi pignora vellent 
Ossibus e sanctis merito decerpere fructu,    355 
Ut quasi mercedem officii, pretiumque laboris 
Praesidia ad privata domum sibi quisque referrent. 
Ex illo sacri cineres quasi semina vitae 
Diversis sunt sparsa locis, quaque osse minuto 
De modica sacri stipe corporis exiguus ros    360 
Decidit in gentes: illic pia gratia fontes, 
Et fluvios vitae generavit gutta favillae. 
Inde in nos etiam stillavit copia Christi 
Dives et in minimis: nam hoc quoque sumpsimus istic 
Carnis apostolicae sacra pignora pulvere parvo,    365 
Quae Sanctus nostri Dominusque, paterque cubilis, 
Et custos animae nostrae, et tutela salutis 
Felix vicina sibi cominus aede recepit, 
Quae reliquis ejus aetate recentior aulis 
Exiguos cineres, et magnos servat honores,    370 
Servaturque magis custodibus ipsa patronis: 
Absit enim, ut servari unquam videantur egere: 
Qui servare solent tamen, et curare suorum 
Commoda alumnorum patrio dignantur amore, 
Atque dicatorum sibi tutamenta locorum    375 
Dirigere: hoc sanctis studium pietatis inesse 
Spiritibus miranda fide documenta dederunt. 
Unde recens etiam paucis opus eloquar orsis: 
Dignum etenim sancti Felicis munera in ipso 
Natali ejusdem gratantibus edere verbis.    380 
Non peregrina locis, neque tempore prisca profabor: 
Finibus in nostris, et in ista sede patratum 
Nuper opus referam, quod forte renoscere vobis 
Promptum erit; in medio quoniam res lumine gesta est. 
Credo ex hoc numero vestrum prope nullus in isto    385 
Sit novus auditu, quia per longinqua remotis 
Fama volans ierit. Certe affueratis in ista 
Urbe aliqui per idem tempus, quo contigit, ut fur 
Illicitis animo stimulis agitatus avaras 
Mitteret in sacra dona manus, et ab omnibus unam    390 
Improbus, et demens venerandae insignibus aulae 
Eligeret praedae speciem crucis, inscius illam 
Indicio sibi, non spolio fore, quam velut hamum 
Piscis edax hausit capta capiendus ab esca. 
Quis, rogo, latronem tam grandi spiritus auso    395 
Impulit, armavit, caecavit, praecipitavit, 
Ut nec ad excubias vigilum, nec ad ipsa (quod est plus) 
Quae cineres reverenda tegunt altaria sacros, 
Pulveris et sancti virtutem halantia fragrant, 
Corde repercusso fugeret, neque numine tantum,    400 
Sed specie simul, et pretio praestantia ferret? 
Multa etenim suberant alia, ut novistis, in ipso 
Ornamenta loco, quae sumeret, ut crucis auro 
Parceret; intus enim latitabant mystica vasa 
Sumendis mandata sacris. Sed praeter et aulae    405 
Ipsius in spatio variis insignia formis 
Munera erant de more sita haec, quae cernitis illic 
Omni prompta die, vel circumfixa per omnes 
Ordine diverso quasi candelabra columnas, 
Depictas exstante gerunt quae cuspide ceras,    410 
Lumina ut inclusis reddantur odora papyris. 
At medio in spatio fixi laquearibus altis 
Pendebant per ahena cavi retinacula lychni, 
Qui specie arborea lentis quasi vitea virgis 
Brachia jactantes, summoque cacumine rami    415 
Vitreolos gestant tamquam sua poma caliclos, 
Et quasi vernantes accenso lumine florent, 
Densaque multicomis imitantur sidera flammis, 
Distinguuntque graves numerosa luce tenebras, 
Et tenerum igniculis florentibus aethera pingunt:    420 
Dumque tremunt, liquidos crines, crebrumque coruscant, 
Assiduis facibus sparsa caligine noctis 
Ambiguam faciem miscent lucem inter, et umbras, 
Et dubium trepidis conspectibus aera turbant. 
Ergo isthaec licet in patulo sibi prompta videret,    425 
Tutius et furanda sibi, quoniam minus esset 
Criminis, et pretii suspensam altaris ab ora 
Longius, argentoque levem emandare lucernam: 
Sed miser, ambitiosus, et ipsa in fraude superbus 
Tamquam vile nefas argentea sumere furto    430 
Sprevit, et audacem porrexit in aurea dextram, 
Quae simul e variis scite distincta lapillis 
Viderat, et magnis inflarat pectora votis, 
Ut pariter gemmis gauderet dives, et auro. 
Sed tantum sceleris magni cumulatur iniquo    435 
Pondere: peccato mansit gravis, et levis aere. 
Sacrilegum sua poena manet, sua praeda latronem 
Deseruit. Spolio furti, non crimine nudus 
Vivit inops fructu, sed vulnere fraudis abundans. 
Quamquam illum non hoc magno sine numine Christi,    440 
Consilioque putem permissum crimen adisse: 
Ut quia vel quicquam de sacris tollere rebus 
Mente recepisset, sineretur ad ilfa venire, 
In quibus admissi impietas insignior esset. 
Ante dies paucos idem confugerat illuc    445 
Militiam simulans fugere, et susceptus amice 
Hospes ab aedituis sacram curantibus aulam. 
Toto pene latens ibi mense cubilia, somnos, 
Tempora custodum simul exploraverat. Et cum 
Cepisset placidas meditati criminis horas,    450 
Nocte nefas tacita arripuit, nulloque labore, 
Nec strepitu foribus clausis inclusus, ut unus 
Servantum, quibus hospes erat, primos ubi somnos 
Non vigiles Vigiles coepere silentibus umbris 
Carpere, et oppressis oblivia ducere curis:    455 
Ille locum sumens sceleri, qua noverat usu 
Expositam lychnis per noctem ex more parandis 
Machinulam gradibus scalas praebere paratis, 
Et male securo sibi tunc custode relictam: 
Quae crucis instar erat, quod et est modo perpete virga    460 
Directum, geminos transverso limite gestans 
Cantharulos: unum de calce catenula pendens 
Sustinet: in tribus his scyphulis inserta relucent 
Lumina, cum fert festa dies: tunc vero sine usu 
Luminis ad speciem tantum suspensa manebant.    465 
Sed paulo crucis ante decus de lumine eodem 
Continuum scyphus est argenteus aptus ad usum. 
Hunc importuno sibi lumine praedo micantem 
Protinus exstinguit: namque id quoque noverat idem 
Saepe solere mori, cum stuppa perarida longam    470 
Conderet in noctem consumpto lumen olivo, 
Nec miraturum vigilem, si forte tenebras 
Cerneret obducto subducere culmina lychno, 
More putaturus noctem, non crimine factam. 
Non igitur quasi fur, quod erat latro, sed quasi custos    475 
Aufert illicitam securus praedo rapinam, 
Nec fugit impavidusque manet. Tegit una latentem 
Cellula de multis, quae per latera undique magnis 
Appositae tectis praebent secreta sepultis 
Hospitia. Harum una fur abditus; atque ubi maxe    480 
Claustra patere videt, reserata prosilit aula, 
Et latebram linquens portat scelus: ire parabat 
Romuleam, ut post jam captus narrabat, ad urbem, 
Illic infandae acturus commercia fraudis. 
Interea ignaris nostris nox illa, diesque    485 
Totus abit: sero solitum jam vespere munus 
Curantes posuere gradus: ut scandere coepit 
Facturus lychnum, nihil invenit: orba manebat 
Virga crucis solitae pulcro spoliata monili. 
Pavescunt miseri, neque damnum criminis audent    490 
Prodere, noscentes etiam sibi jure reatum 
Competere: abscedunt trepidi, fugiuntque, latronem 
Sectantes profugum: nusquam vestigia lapsi 
Ulla legunt: omnes adeunt diversa viarum, 
Scrutanturque sitos diverso littore portus.    495 
Effluxere dies frustra quaerentibus octo, 
Sive decem, et cunctis vacua jam indage reversis; 
Unus quaerentum puer irritus ipse laboris 
In cassum fusi longa regione redibat, 
Et prope jam Nolam veniens subsistit in ipso    500 
Aggere, et ingenti gemitu, fletuque profuso 
Felicem clamans praesumit corde fideli 
Non remeare domum, nisi cum cruce: moxque peractum 
Promptus iter relegit: lit et illicet obvius illi 
Quidam homo, qui farem, non furem, sed quasi civem    505 
Norat: eum noster primus rogat, unde viator 
Afforet; ille refert: rursus de fure rogatur, 
Si vidisset eum: respondit at ille, propinquis 
Inde locis agere, et regio tunc illa prope illos, 
Dum loquerentur, erat monti conjuncta Vesevo,    510 
Quintus ab urbe lapis Nola. Sed vesperis ortus 
Consilium differt. Placet ut lux crastina rursus 
Jungat utrumque sibi; fit mane, revertitur index; 
Perducit nostros, capitur fur, praeda refertur. 
Forte sacrata dies illuxerat illa beati    515 
Natalem Prisci referens, quem et Nola celebrat, 
Quamvis ille alia Nucerinus episcopus urbe 
Sederit: ecce ipsam sancti Felicis in aulam, 
Quam tunc solemni populus stipabat honore, 
Post sacra jam solvente pios antistite coetus,    520 
Tempore proviso divinitus egredientis 
Plebis in occursum subito introducitur ille 
Furaces post terga manus nodata revinctus. 
Laetitia populus, formidine praedo repletur, 
Utque novum ad monstrum tota concurritur urbe.    525 
Turba furens odiis popularibus ibat in illum, 
Laetitia moestos miscebat et ira tumultus. 
Pertimui, fateor, ne forte diabolus illa 
Qua solet invidia violaret sanguine pompam, 
Et pejore prius curaret vulnere vulnus.    530 
Eripitur populo, cellaque includitur ipsa 
(Quod sic forte reo capto tunc accidit), in qua 
Delituit rapta cruce; qua post ipse reperta 
Clauditur, ut vivat. Tunc ergo mente recepta 
Ipse suum facinus reus, atque obstacula coepit    535 
Mirandis narrare modis, fassusque per illos 
Octo decemve dies, quibus ire paraverat urbem 
Romulcam, implicitis ita se pedibus retroactum, 
Semper ut ire parans, semper retrahente rediret 
Nescio quo, rursusque illam remearet ad oram    540 
Vesevi, qua jussus erat quasi carcere claudi 
Angelica nectente manu: tamen ille putabat 
Arbitrii miser esse sui, quod corpore liber 
Esse videbatur, quem non exstante catena 
Fortior arcanis retinebat dextera vinclis.    545 
Ultor eum digno Felix errore ligabat, 
Et tali amentem vertigine circumagebat, 
Semper ut abscedens nusquam discederet, et cum 
Prosiliente gradu coepisset abire, rediret. 
Mira fides! Ibat stando, remanebat cundo,    550 
Nescius, hoc ipso, pro quo fugitare parabat, 
Ne fugeret, fieri, et secum sua vincla manere, 
Inruptamque sibi proprium scelus esse catenam. 
Namque sinu clausae mandaverat insita praedae 
Pondera, et hinc avidus quasi captus mente latebram    555 
Quaerens, luce tamen campis errabat apertis, 
Seque latere putans exstabat in aequore claro. 
Conscia sic mentem impietas caecaverat, ut nec 
Effugeret fugiens, nec celaretur aberrans. 
Sensibus adversis metus hinc, stupor inde nocentem    560 
Miscuerant animam, vitabat strata viarum; 
Secretos metuebat iners accedere saltus: 
Ipsa etiam in silvis sibi forte silentia tantum 
Clamatura nefas metuens, aut tristia formis 
Occursura putans ultricum monstra ferarum.    565 
Inde miser celebri sejunctus ab aggere juxta 
Devius in quodam spatiabatur sibi rure 
Securum ignaris simulans sub corde timorem, 
Ut facinus sub veste premens: nam vestis in altum 
Succinctae sinibus clausum mandaverat aurum.    570 
Nam neque vel tacitae furtum committere terrae 
Ausus erat, specubusve cavis de more latronum, 
Indicium metuens credendae fraudis avarus. 
Inde suae tantum tunicae sua furta nefandus 
Crediderat, qua restrictum nodarat amictum    575 
Suspendens fluidam nudato poplite vestem. 
Hanc sibi praedo penum sceleris tunc semet in ipso 
Struxerat, et digne tali est formidine vinctus, 
Crederet ut nullis miseri consortia furti, 
Ut sceleris tanti contagia solus haberet,    580 
Et sinus illius fieret custodia furti, 
Cujus sacrilegam fuerat manus ausa rapinam. 
Ipse suum sibi ferret onus, solumque gravaret, 
Pollueretque suae letalis sarcina praedae, 
Ut nihil ex illo vacuum impietate maneret,    585 
Qui spolium sceleris sacris ex aedibus actum 
Includens habitu cincto substringeret ipsum, 
Atque suis signum praetenderet ipse catenis. 
Namque brevi captus mutavit cingula vinclis, 
Utque aurum sinibus discincta veste solutis    590 
Decidit, ex ipsa fuerat qua cinctus habena 
Vinctus eas, quas in sacra dona tetenderat audax 
Praedo manus, proprii captus nodamine lori 
Rettulit et praedae vacuas, et reste repletas. 
Verum si penitus totam spectare velimus    595 
Ordinis exacti seriem magis ac magis omni 
In specie, vel qua latuit scelus, atque reclusum 
Claruit, admiranda Dei cernemus operta 
Felicem gessisse manu. Jam plurima retro 
Diximus, ut fugiens non fugerit, utque redactis    600 
Passibus emensos sua per vestigia cursus 
In cassum totiens volvente relegerit orso 
Longinquis exclusus, et ad vicina recussus. 
Nunc aliud Felicis opus, quod dextera Christi 
Edidit, ut meritum cari monstraret alumni,    605 
Commemorabo pari specimen mirabile signo, 
Quod reus ipse tremens confesso prodidit ausu. 
Ante tamen, quia res ita postulat, ipsius instar 
Enarrabo crucis, qualem et pictura biformem 
Fingere consuevit, baculo vel stante bicornem,    610 
Vel per quinque tribus dispansam cornua virgis. 
Forma crucis gemina specie componitur, et nunc 
Antennae speciem navalis imagine mali, 
Sive notam Graecis solitam signare trecentos 
Explicat existens, cum stipite figitur uno,    615 
Quaque cacumen habet, transverso vecte jugatur. 
Nunc eadem crux dissimili compacta paratu 
Eloquitur Dominum tamquam monogrammate Christum. 
Nam nota, qua bis quinque notat numerante Latino 
Calculus, haec Graecis chi scribitur, et mediata rho,    620 
Cujus apex et signa tenet, quod rursus ad ipsam 
Curvatum virgam, facit velut orbe peracto. 
Nam rigor obstipus facit quod in Hellade iota est. 
Tau idem stylus ipse brevi retro acumine ductus 
Efficit, atque ita sex, quibus omni nomine nomen    625 
Celsius exprimitur, coeunt elementa sub uno 
Indice, et una tribus firmatur littera virgis. 
Sex itaque una notas simul exprimit, ut tribus una 
Significet virgis Dominum simul esse ter unum. 
Et Deus in Christo est, quem sumpto corpore nasci    630 
Pro nobis voluit trinae concordia mentis. 
Idque sacramenti est, geminae quod in utraque virgae 
Ut diducta pari fastigia fine supinant, 
Infra autem distante situ parili pede constant, 
Affixaeque sibi media compage cohaerent,    635 
Et paribus spectant discreta cacumina summis. 
His intermedio coeuntibus insita puncto 
Virga velut sceptrum regale superbius exstat, 
Significans regnare Deum super omnia Christum, 
Qui cruce dispansa per quatuor extima ligni    640 
Quatuor attingit dimensum partibus orbem, 
Ut trahat ad vitam populos ex omnibus oris. 
Et quia morte crucis cunctis Deus omnia Christus 
Exstat in exortum vitae, finemque malorum, 
Alpha crucem circumstat, et tribus utraque virgis    645 
Littera diversam terna ratione figuram 
Perficiens, quia perfectum est mens una, triplex vis. 
Alpha itidem mihi Christus, et qui summa supremis 
Finibus excelsi pariter complexus, et imi 
Victor et inferna, et pariter caelestia cepit,    650 
Effractisque abysis caelos penetravit apertos, 
Victricem referens superata morte salutem. 
Utque illum patriae junxit victoria dextrae, 
Corporeum statuit coelesti in sede tropaeum, 
Vexillumque crucis super omnia sidera fixit.    655 
Illa igitur species, quam fur agitatus avaris 
In cassum furiis pendente refixerat unco, 
Pollutaque manu sancta amandaverat aula, 
Hoc opere est perfecta, modis ut consita miris 
Aeternae crucis effigiem designet utramque:    660 
Ut modo si libeat spectari cominus ipsam 
Prompta fides oculis: nam reddita fulget in ipso, 
Quo fuerat prius apta loco, et velamine clausi 
Altaris faciem signo pietatis adornat. 
Ergo eadem species formam crucis exerit illam,    665 
Quae trutinam aequato libratam stamine signat, 
Subreptoque jugum concors temone figurat, 
Sive superciliis a fronte jugantia vultum 
Lumina transversis imitatur cornibus arbor 
Ardua, qua Dominus mundo trepidante pependit    670 
Innocuum fundens pro peccatore cruorem. 
Huic autem solido quam pondere regula duplex 
Jungit, in extrema producti calce metalli 
Parva corona subest variis circumdata gemmis. 
Haec quoque crux Domini tamquam diademate cincta    675 
Emicat aeterna vitalis imagine ligni. 
Hanc fur ille sui toto de corpore furti 
Intactam ferro, quo cetera fregerat, unam 
Liquit, et ut capto tunc, discinctoque refusis 
Vestibus elapsae ceciderunt fragmina praedae.    680 
Visa rei species tunc inventoribus ipsis 
Ancipiti motu confudit pectora. Gaudent 
Inventis, sed fracta dolent: tum quaerere causam 
Incipiunt, cautum simul, audacemque latronem 
Mirantes, caecum fractis, cautumque relictis.    685 
Tunc ille attonitis crimen, numenque fatetur: 
Mente etenim totum considerat: hoc tamen unum 
Numine servarat, quo crux inclusa vetabat 
Quamlibet audacem segni virtute latronem. 
Ipse fatebatur mentis scelus, atque crucis vim,    690 
Contestans, quotiensque manus armasset in illam 
In cruce consertam socia compage coronam 
Ceu fractas totiens ictu cecidisse recusso, 
Brachiaque aegra sibi nervis stupuisse solutis. 
Hic libet in miserum paucis insurgere furem.    695 
Infelix, quae tanta tuam dementia mentem 
Verterat, ut tanto reprehensus lumine veri 
Non festinares omnem praevertere cursu 
Indagem revolans, ut furtum sponte referres? 
Tantane vis animum tenebris oppressit avarum,    700 
Auderes illam ut gremio tibi condere partem, 
Quam totiens arcente Deo violare timebas? 
Dic mihi, qua pavor ille tuus fugiebat? Et unde? 
Rursus ut intrepidum praeceps audacia sensum 
Tam male durabat, pavidus, contemptor et idem    705 
Ejusdem sceleris specie diversus abibas, 
Perfidiaeque fidem diviso pectore miscens 
Virtutem crucis, et signum inviolabile Christi 
Credebas metuendo crucem contingere ferro, 
Et quod noscebas metuens, portando negabas.    710 
Sed tamen impietas tua nec tibi profuit, et nos 
Stultitiam confesse tuam, divinaque signa 
Fecisti magno crucis exsultare triumpho. 
Ergo relinquamus captum jam incessere furem, 
Cui satis ad poenam est spoliatae fraudis egestas.    715 
Nunc ad te, veneranda Dei crux, verto loquelas, 
Gratantesque tua concludam laude profatus. 
O crux magna Dei pietas, crux gloria coeli, 
Crux aeterna salus hominum, crux terror iniquis, 
Et virtus justis, lumenque fidelibus. O crux,    720 
Quae terris in carne Deum servire saluti, 
Inque Deo coelis hominem regnare dedisti; 
Per te lux patuit veri, nox impia fugit. 
Tu destruxisti credentibus eruta fana 
Gentibus, humanae concors tu fibula pacis    725 
Concilians hominem medium per foedera Christi. 
Facta hominis gradus es, quo possit in aethera ferri. 
Esto columna piis tu semper, et anchora nobis, 
Ut bene nostra domus maneat, bene classis agatur 
In cruce fixa fidem, vel de cruce nacta coronam.    730 
 
 POEMA XX. 
CARMEN XII IN S. FELICEM.
 
 
Saepe boni domini caris famulantur alumnis 
Mente pia, et patrio subjecta tuentur amore 
Mancipia, hisque favent cura propiore fovendis, 
Quos magis indiguos opis, et virtute carentes 
Affectu rimante vident. Et si quis eorum,    5 
Moris ut humani solemnis postulat usus, 
Votum aliquod celebrare velit, neque possit egenis 
Id patrare opibus, studio curatur herili 
Servus inops, cui dives opum, queis pauper egebat, 
Contulerit dominus cumulandae impendia mensae.    10 
Haec mihi conditio est data sub Felice patrono: 
Nulla mihi ex me sint, ut sint mihi cuncta per illum; 
Namque ad Natalem nunc ipsius, ut quidem et ante 
Praeteritis, quibus ista dies mihi floruit, annis, 
Non erat unde epulum votis solemne pararem,    15 
Instabatque dies, nec adhuc mihi prompta facultas 
Ex aliquo suberat: subito ecce patronus abundans 
Unde dapem largam struerem geminos dedit una 
Cum nutrice sues, quorum de carne cibatis 
Pauperibus, nos materiam ex animalibus iisdem    20 
Sumpsimus, egregiis quoniam miracula signis 
Per pecudes ipsas nuper Deus edidit, alta 
Destimulans ratione homines attendere Christo, 
Nec desiderium carnis praeferre fidei 
Namque ad avaritiae nostrae lacrymabile probrum    25 
Per pecora humanae rationis egentia summum 
Signa dedisse Deum, series recitanda docebit. 
Non afficta canam, licet arte poematis utar: 
Historica narrabo fide sine fraude poetae: 
Absit enim famulo Christi mentita profari:    30 
Gentibus hae placeant, ut falsa colentibus, artes. 
At nobis ars una fides, et musica Christus, 
Qui docuit miram sibimet concurrere pacem 
Disparis harmoniae quondam, quam corpus in unum 
Contulit assumens hominem, qui miscuit almum    35 
Infusa virtute Deum, ut duo conderet in se, 
Distantesque procul naturas redderet unum. 
Ut Deus esset homo, Deus est homo factus ab ipso, 
Qui Deus est, genitore Deo, cui gratia non est, 
Sed natura, quod est summi Patris unicus haeres,    40 
Solus habens proprium, quod munere praestat habere 
His quibus alma fides dederit divina mereri. 
Ille igitur vere nobis est musicus auctor, 
Ille David verus, citharam qui corporis hujus 
Restituit putri dudum compage jacentem,    45 
Et tacitam ruptis antiquo crimine chordis 
Assumendo suum Dominus reparavit in usum, 
Consertisque Deo mortalibus, omnia rerum 
In speciem primae fecit revirescere formae, 
Ut nova cuncta forent, cunctis abeunte veterno.    50 
Hanc renovaturus citharam Deus ipse magister, 
Ipse sui positam suspendit in arbore ligni, 
Et cruce peccatum carnis perimente, novavit. 
Atque ita mortalem numeris caelestibus aptam 
Composuit citharam variis ex gentibus unam,    55 
Omnigenas populos compingens corpus in unum. 
Inde lacessitis fidibus de pectine Verbi 
Vox Evangelicae testudinis omnia complet 
Laude Dei: toto Christi chelys aurea mundo 
Personat innumeris uno modulamine linguis,    60 
Respondentque Deo paribus nova carmina nervis. 
Sed referam ad mea coepta pedem; nam tempus, et hora est 
Promissas offerre dapes, apponere vobis 
Prandia sollicitas caste sumenda per aures. 
Non veteri repetam, quae sum dicturus, ab aevo.    65 
Ante dies paucos istic spectata profabor. 
Venerat huc quidam placitum sibi solvere votum 
Urbis Abellinae de finibus advena nostris 
Sedibus. Hic porcum studio curante paratum, 
Dilatumque diu, ut simul annis, atque sagina    70 
Cresceret, huc illinc perduxerat; atque ubi venit 
Pingue pecus voti jugulat de more voven tum. 
Fama suis magni per egentum accenderat acrem 
Ora famem et cuncti magnae spe partis hiantem 
Tendebant ad opima senes convivia faucem.    75 
Interea largitor inops non partibus aequis 
Dividit incisas carnes, medium suis aufert 
Sinciput, et tantum secti coquit intima ventris, 
Solaque pauperibus caesi vitalia porci 
Dividit, ac totum sibi corpus habere relinquit,    80 
Et votum complesse putat, laetusque redire 
Incipit, ausus eas jumento imponere secum 
Relliquias, et in his placiti se pignora voti 
Sancta referre domum male credulus, in quibus idem 
Damnum animae, nodumque viae portabat avarus,    85 
Denique mox nec mille viam permissus abire 
Passibus, elucente die, simul aggere plano, 
Non tenebris pavitante, nec offendente salebris 
Lapsus equo, et quasi fixus humi se tollere rursus 
Ad consistendum reparato robore surgens    90 
Non potuit, coepitque pedes clamare ligatos, 
Idque probare jacens, plantis quasi compede junctis. 
Hic aliud mirum casu sociatur in ipso: 
Nam dum illum tanta cum debilitate jacentem 
Moesta propinquorum circumstat turba suorum,    95 
Jumentum, cui sola oneri porcina manebat, 
Ascensore sui vacuum, et ductore relictum 
Sponte sua se se nullo flectente refrenans 
Tamquam offendiculi causam cognosceret ultro 
Aut aliquem prohibere viam, qua coeperat ire,    100 
Vidisset, sic fugit iter, cursumque retorsit, 
Et properante gradu recucurrit ad hospita tecta 
Omnibus antevolans, quos lapsi attenta tenebat 
Cura viri, quem paulatim quasi corpore fracto 
Nitentem, et genibus rigidis prodire negantem,    105 
Caecaque vincla pedum pariter, meritumque ruinae, 
Et causam poenae lacrimosa voce fatentem 
Luce palam manibus grave subvectantibus aegri 
Corpus, fida cohors sanctas referebat in aulas 
Orantem medici Felicis ad ipsa reduci    110 
Limina, mox illic certam reperire medelam. 
Illum homines interque manus, interque catervas 
In sacra vectatum mirantidus atria turbis, 
Dispositi trino per longa sedilia coetu 
Obstupuere senes, inopum miserabile vulgus,    115 
Et socio canae residentes agmine matres. 
Praeterea multi, sua quos devotio sanctis 
Aedibus attulerat diversis eminus oris, 
Viderunt insigne pium, cum tempore eodem, 
Imo die, tam mira foret mutatio rerum.    120 
Idem homo, qui paulo ante suo digressus ab iisdem 
Liminibus gressu, nunc ipse redux alienis 
Infertur pedibus, subvecto corpore pendens. 
Parte alia stratus, nullo servante sequentum, 
Hospitis ante fores etiam nunc carne suilla    125 
Stabat onustus equus, neque quisquam notior illi 
Astiterat, cui cura foret relevare gravatum 
Fasce suo, et notis reducem subducere tectis. 
Ille tamen velut humana ratione repletus 
Quaerentique suos, et protinus opperienti    130 
Astiterat similis, certo vestigia servans 
Fixa loco, simul aure micans, et naribus efflans 
Assuetorum hominum notos quaerebat odores. 
Mirum erat hospitibus, quaenam fuga, qui status ille 
Esset equi, notumque animal faciebat amicis    135 
Ambiguum nova forma rei, neque quisquam erat index 
Accidui, cunctis illum stipantibus intus, 
Qui fuerat manibus sanctam portatus in aulam 
Martyris, aeger ubi sancto pro limine fusus 
Corpore projecto, et complexis postibus haerens,    140 
Oscula figebat supplex, fletuque lavabat, 
Seque recognoscens proprii caput esse doloris, 
Tales se se ipsum dabat accusando querelas. 
O mihi, qui talem merui desumere poenam 
Hac in sede miser, qua, si miser adveniat quis,    145 
Efficitur felix! Sed justum, parque maligno 
Me fateor merito exitium cepisse, patique, 
Ut reus ipsa inter modo limina puniar ardens 
Exurente pedes simul, et stringente dolore, 
In quibus, heu demens! oblati munera voti    150 
Fraude fidem violans converti in damna salutis. 
Est tamen, est aliquid, fateor, quod dicere possim 
Jam mihi mutari grata vice tristia laetis, 
Atque ipsas animo jam prosperiora tuenti 
Infractis coepisse malis dulcescere poenas,    155 
Ex quibus haec nunc ipsa mihi bene gratia venit, 
Qua factum est mihi nunc, ut tam cito tangere rursus 
Limina Felicis misero veneranda liceret. 
Nam mihi si nullus, vel si levis iste fuisset 
Casus, ut arreptum possem pertendere cursum,    160 
Tunc magis infelix de prosperitate fuissem: 
Mansisset mihi culpa nocens, neque vulnus adactum 
Intus in ossa animae sensissem carne rebelli, 
Occultasset enim meriti discrimen iniqui 
Corporis illaesi vigor, et vinxisset inertem    165 
Mens durata reum, nisi lapsum poena ligasset. 
Ergo potens medice in Domini tu nomine Christi, 
Felix, jam satis hoc tibi sit, Dominoque potenti, 
Quod non ira mihi, pietas sed amica saluti 
Supplicium peperit, devincto ut corpore culpa    170 
Solveret: ecce malum servum, refugamque voracem 
Jure retraxisti, injectis pro crimine vinclis. 
Debitor infelix teneor, constringor, aduror, 
Propositus cunctis divini forma timoris. 
Mentibus haec omnes trepidis attendite, quae nunc    175 
Me miserum reliquis documento ferre videtis. 
Numquid enim hoc errore carent aliqui? Sed in uno 
Exemplum fieri placuit, quo sit mea poena 
In praejudicium quibus emendatio non est. 
Sed jam parce tuo misero, precor, optime Felix,    180 
Parce libens, succurre favens: dolor ultimus urget 
Clamosas iterare preces: festinus adesto, 
Ne mors praeveniat medicum festina morantem. 
Sed scio, quod Domini manus haec, quae verberat, et quae 
Parcet more suo: mihi tantum tu modo fesso,    185 
Jamque fatiscenti propera laxare catenam, 
Quam tu, sancte, vides, ego sentio: sicut operto 
Clam tacitus vinclo fugitivi membra ligasti, 
Sic invisibili medicina solve reversum. 
Talia clamantem, dum postibus haeret in ipsis    190 
Felicis sancti, lambensque per oscula tergit, 
Attonitis illum pia turba et cernit, et audit 
Coetibus: ipse jacens etiam nunc erigitur spe, 
Increpitatque moras omnes, et tarda suorum 
Obsequia, afferri porcum, totasque jubet mox    195 
Pauperibus reddi partes, sibi vivere tantum 
Concedi petit atque inopum saturamine pasci. 
Certatim socii cito jussa fidelia curant. 
Itur ad hospitium notum, deponitur illic 
Sarcina jumento, carnes in frusta secantur,    200 
Et divisa coquit spumantibus ignis alienis. 
Cocta importantur patulis numerosa catinis. 
Exsaturata fames inopum gratantia reddit 
Verba Deo, et veniam petit, ut placata datori. 
Nec mora: confestim voti ratione soluta    205 
Debitor ille intus meritae compage catenae 
Solvitur, et pedibus Domino miserante refectis, 
Tamquam liber equus, vel ruptis cassibus ales 
Evolat, et cervi salientis imagine currit. 
Mira fides oculis obtenditur. Omnia gaudent    210 
Tam facili pietate Dei, tantumque valenti 
Felicis merito, ut coram adsit Christus in illo, 
Pro meritis hominum moderans in utroque potenter, 
Ut resipiscenti medicus sit, et ultor iniquo. 
Cernite enim, quantae fuit illa injuria fraudis,    215 
Qua miser ille prius diviserat inter egentes, 
Seque, suem, atque istic ubi totum reddere votum 
Debuerat, solum caput, intestinaque porci 
Carpserat, et reliquam toto sibi corpore partem 
Fecerat imprudens, atque improbus, et tamen ipsa,    220 
Qua miser extiterat, factus mox fraude beatus 
Commutante Deo pietatis verbere culpam. 
Talis enim censura Dei est: sic temperat alti 
Pondera judicii Deus arbiter, et pater, et rex, 
Omnibus ut placidam moderato examine libret    225 
Justitiam, et levior mixta bonitate potestas 
Ante reos moneat stimulo, quam fulmine perdat, 
Ut si profuerit praemissi verberis ictus, 
Salva salus homini redeat commissa pigenti. 
At siquis sacro monitus terrore flagelli    230 
Noluerit sentire plagam, incuratus abibit, 
Servatusque neci perfectam sentiet iram. 
Ille igitur miser ante, dehinc mox ipse beatus 
Tali sanatus carnemque, animamque medela. 
Sed quia cognovit causam, agnoscensque jacentem    235 
Poenituit, merito curam sibi memet in ipso 
Repperit, inque brevi est expertus utrumque, quod omnes 
Justa lege manet divinae pacis, et irae 
Jus, et opus, maneat vindex ut jure superbos 
Poena reos, pietas servet miserata fatentes.    240 
Ergo relaxatis alacer vestigia vinclis 
Idem ex incolumi cito debilis, et cito liber, 
Ex modo captivo laeta cum voce redibat, 
Exultans velut ille olim, quem matris ab alvo 
Claudentem in verbo Domini Petrus, atque Johannes    245 
Jusserunt validis in saltum assurgere plantis. 
Dignus et hic pauper Speciosae limine portae, 
Quem Deus ipse Petri Deus, et Felicis, eadem 
Nunc verbi virtute sui sanavit apud nos 
De casu claudum modo, qua sanaverat olim    250 
Ex utero claudum: qua nunc ope laetus abibat, 
Quique preces moestas in vulnere fuderat intus, 
Ecce foris sano reddebat corpore grates. 
Quidnam ego Felici possim redhibere patrono? 
Quas illi referam tanto pro munere digne    255 
Tam cito de tanto sanatus vulnere grates? 
Non pretium statui medico, aut fastidia lecti 
Tristia substinui, neque per scalpella, vel ignes, 
Aut male mordaces vario de gramine succos, 
Saevior et morbis, et vulneribus medicina    260 
in corpus grassata meum est, velut accidit illis, 
Quos humana manus suspecta visitat arte, 
Semper et incerto trepidos solamine palpat. 
En ego per breve nunc spatium perlatus ad ipsum 
Felicis sancti solium, et projectus in ipso    265 
Limine tam gelido, quam duro in marmore fractus, 
Atque dolens jacui, et solus mihi sermo precandi, 
Sola fides medicina fuit: nullum affore vidi, 
Et sensi medicum. Quisnam hic medicus, nisi Christus 
Ipse, vel a Christo Felix de nomine Christi,    270 
Et virtute potens? Neutrum illo in tempore sensi, 
Et tamen ipse fuit praesens in utroque, velut me 
Peccantem argueret cito, sanaretque dolentem. 
Par modus in specie varia mihi castigantis, 
Parcentisque fuit Domini. Sanator, et ultor    275 
Luminibus latuit, poena atque medela refulsit. 
Nunc ego jam pleno perfectis ordine votis 
Ibo domum gaudens medico, tutusque patrono 
Aeternum Felice mihi; non jam ulla verebor 
Occursura mihi, velut ante, pericla viarum:    280 
Namque periclum aberit, quia causa soluta pericli est. 
Non resoluta fides me vinxerat, et modo solvit 
Rite soluta fides: tamen alliget, oro, tuus me 
Semper amor, Felix: istam mihi necte catenam, 
Qua tibi me numquam nec mors, nec vita resolvat.    285 
Verum omnes quicumque meos videre dolores, 
Inque tuo merito magnis insignibus altam 
Conspexere manum Christi, cognoscere debent, 
Quantum illis mea poena boni providerit, ut jam 
Praecaveant de terrenis sibi parcere rebus,    290 
Et, lucra dum captant, acquirere damna salutis. 
Nam si de vili pecudis mihi carne alimentum 
Pauperibus fraudasse malum fuit, et quid in illis, 
Qui male divitias multo amplectuntur amore? 
Defossisque suo pariter cum corde metallis    295 
Incubitant, atque haec latitare superflua produnt, 
Quae proprio longe secreta tuentur ab usu? 
Quid facient? quidnam pro se tibi Christe loquentur? 
Tantorum qui partem inopum invasere, nec ullam 
Apposuere sibi de re superante salutem?    300 
Unus abit missus. Nunc mensae grata secundae 
Fercula ponemus: sed quamvis rursus eamdem 
Diverso carnem conditam jure feremus. 
Namque aliud vobis iterum, quod de sue mirum 
Lusit opus Felix, mira novitate retexam.    305 
Tempore res prior est: sed nostris ante libellis 
Praeterita, in praesens tempus servata canetur. 
Nec refert, quod opus quo sit sub tempore gestum; 
Unus erit quoniam variis operator in annis, 
Qui diversa facit sanctorum in laude suorum    310 
Omnibus in terris rerum miracula Christus. 
Agricolae quidam de nostris longius oris 
Appula trans urbem Beneventum rura colentes 
De grege setigero multis a foetibus unum 
Lactea adhuc tenero pulsantem sumina rostro    315 
Excerpsere sibi, et curatum tempore multo 
Paverunt in vota suem, et coepere paratum 
Ducere sacratam sancti Felicis ad aulam, 
Corpore de magno ut multos mactatus egenos 
Pasceret, et saturo gauderet paupere martyr.    320 
Sed gravis arvina porcus superante pedum vim 
Non potuit se ferre diu, primoque viarum 
Limine succubuit sibimet, neque deinde moveri 
Voce, manu, stimulis potuit: liquere jacentem, 
Hospitibusque suis commendavere relictum    325 
Moerentes Domini: mens anxia nutat in anceps: 
Nam voti revocare viam pia pectora nolunt: 
Rursum Felicis veneratum limina longe 
Ire pudet vacuos devoti muneris. Ergo 
Ambiguis talis sententia mentibus haesit,    330 
Ut totid&eacute;m lectos eadem de gente minores 
Ad sua vota legant, quot erat provectus in annos 
Ille, sua pressus qui mole manebat iners sus. 
Quod devota fides obstricti debita voti 
Maturare parans tali ratione putavit,    335 
Pluribus ut modicis unum pensaret opimum. 
Ergo sacrum hunc venere locum, votisque patratis 
Hospitium rediere suum non cominus istinc. 
Nam tum forte domos, quae circa martyris aulam, 
Implerat solitis densata frequentia turbis.    340 
Propterea procul hinc secreto in rure remotam 
Contenti subiere casam, qua mane parabant 
Ad reditum proferre pedem, cum prima ruberet 
Parturiens aurora diem: tuguri fore aperta 
Hospes homo egreditur tecto, notumque suem vir    345 
Conspicit ante fores mirando astare paratur, 
Tamquam se missum a Domino loqueretur adesse, 
Atque salutanti similis vestigia lambit 
Gaudentis Domini, et gestu subgrunnit alumno 
Blandus, et olfaciens motando dat oscula rostro,    350 
Seque, quasi votum debere agnoscat herile, 
Ingerit, et tardos invitat gutture cultros. 
Quo duce, quaeso, vias ignotis finibus egit, 
Quosve pedes, tam longe ut posset currere, sumpsit, 
Qui brevibus spatiis in primo fine viarum    355 
Defecit fluidae depressus mole saginae ? 
Certe nulla manus tantum pecus aggere longo, 
Nec sinus advexit, nec mens sua tam spatiosam 
Ignota regione viam penetrare subegit, 
Quando homines etiam et mentis ratione vigentes,    360 
Perque ignota regi faciles interprete lingua, 
Si tamen hi careant duce, quo via luceat illis, 
Caecus in externis regionibus implicat error. 
Quisnam igitur direxit iter suis? unde voluntas, 
Qua dominos sequeretur, ei vel sensus ut esset.    365 
Conscius ad votum se longa aetate coactum 
Unde haec cura fuit pecori, quae rara fideles 
Excitat, ut tamquam proprio culpabilis actu 
Pigra remansisset sancto sus cincta timore, 
Contractam remanendo sibi, veniendo piare    370 
Curaret culpam, et vitium pensaret inertis 
Desidiae, quamvis sero comitata profectos 
Obsequio dominos? Patet admirabile monstrum 
Caelesti ditione datum tanto suis auso, 
Solus ut iret iter longum, tantoque fuisse    375 
Ingenio porcum, ignotis ut tramite recto 
Digereret spatiis: quid et hoc tam grande quod illum 
Transbeneventanis huc finibus advenientem 
Publica seu medii constrata per aggeris audax 
Miserit, occursus nusquam cepere frequentes,    380 
Sive per occultos egit vestigia saltus, 
Nulla manus ferro, fera vel fuit obvia morsu. 
Quae solum duxit manus, aut protexit euntem? 
Nempe oculos aliqua celatus nube fefellit, 
Aere vel raptus vento mage, quam pede venit,    385 
Et subito hospitium Domini delapsus ad ipsum 
Constitit ignoto pro limine quadrupes hospes. 
Dicam aliud, prope vicini mirabile signi. 
Nam genere abjunctam pecus armentale juvencam 
Quidam homines aeque longinqua huc sede profecti    390 
Secretam primo lactantis ab ubere matris 
Nutrierant nostris votivo munere pactam 
Pauperibus, magna quos istic plebe coactos 
Larga ope multorum Felicis gratia pascit. 
Ergo ubi jam membris vitula exultabit adultis    395 
Facta per excretum jam corpus idonea voto, 
Promovere domo: sed, qui mos esse videtur 
Persolvenda piis longe sua vota ferentum 
Martyribus, plaustro subjunctam quo veherentur, 
Aggressi hanc voluere jugo subjungere, quamvis    400 
Insuetam, tamen ut mitem, jamque ante subactam 
Usibus humanis, quibus illam e congrege coetu 
Sustulerant domini parvam, tectisque, cibisque 
Miscuerant: hinc ut domita feritate putantes 
Sub juga se facilem docili cervice daturam,    405 
Sollicitant palpante manu, et conantur in arctum 
Ducere: at illa sibi solitos alludere tactus 
Credula consentit primum, sequiturque vocantes. 
Verum ubi jam propiata jugo conspexit habenas, 
Cervicique suae persensit lora parari,    410 
Indignata dolis, et permutata repente 
Fit fera, nec cervice jugum, nec vincula collo 
Suscipit, et victis manibus, lorisque recussis 
Prosilit a coetu retinentum, et devia longe 
Rura petit, fugiens dominos, assuetaque tecta.    415 
Nec procul ex oculis hominum de more ferino 
Se rapit, et caecis fugitivam saltibus abdit; 
Nam fugiens dominos abeuntes eminus astans 
Sic fugit, ut non se patiatur rure relinqui. 
Denique ubi junctum gemino bove currere plaustrum    420 
Conspicit, humanum sapit, et quasi conscia voto 
Deberi se se, comes incipit esse profectis. 
Nec longe comes est, tardis comes orbibus ire 
Spernit, et excursu velut exultante gementes 
Praetervecta rotas lenti moliminis agmen    425 
Respicit ante volans, nec jam timet ad juga cogi, 
Invisoque prius fit amica, et praevia plaustro, 
Donec sacratam ventum Felicis ad aulam est. 
Illic sponte gradum sistit, seseque vocanti 
Applicat, et tamquam voti rea gaudet in ipso    430 
Stare loco, propriam cui debet victima caedem. 
Illa rebellis, et humanis non subdita vinclis 
Ducitur ad placidam nullo luctamine mortem 
Intemerata jugis summittens colla securi, 
Pauperibus factura cibos de corpore caeso,    435 
Laeta suum fundit dominorum in vota cruorem. 
Quorsum isthaec? Numquid pecudum est, ut Apostolus inquit, 
Cura Deo? Sed qui propter nos omnia fecit, 
Omnia pro nobis operatur in omnibus auctor, 
Atque per ignaras pecudes operantia nobis    440 
Signa facit, brutas per clara insignia mentes 
Sollicitans firmare fidem, et confidere vero, 
Ut Dominum dociles linguis in verba solutis 
Non taceant homines, quem signis muta loquuntur.
 

 

 
 
 
	 Christian Latin 
	 The Latin Library 
	 The Classics Page