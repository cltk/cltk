Walter of Ch&#226;tillon
		 

		 
		 
	 
	
 

 WALTER OF CH&Acirc;TILLON 
PASTOURELLES
 

 

 
 Sole regente lora 
 

 Sole regente lora 
poli per altiora, 
quedam satis decora 
virguncula 
sub ulmo patula       5 
consederat, nam dederat 
arbor umbracula. 
Quam solam ut attendi 
sub arbore, descendi 
et Veneris ostendi      10 
mox iacula, 
dum noto singula, 
cesariem et faciem, 
pectus et oscula.
 

 &laquo;Quid -inquam- absque pari   15 
placet hic spaciari, 
Dyones apta lari 
puellula? 
Nos nulla vincula, 
si patenis, a Veneris      20 
disiungent copula&raquo;. 
Virgo decenter satis 
subintulit illatis: 
&laquo;hec, precor, obmittatis 
ridicula;          25 
sum adhuc parvula, 
non nubilis nec habilis 
ad hec opuscula.
 

 Hora meridiana 
transit, vide Tytana.      30 
Mater est inhumana. 
iam pabula 
spernit ovicula. 
Regrediar, ne feriar 
materna virgula&raquo;.       35 
 

 &laquo;Signa, puella, poli 
considerare noli. 
Restant immensa soli 
curricula; 
placebit morula,       40 
ni temere vis spernere 
mea munuscula&raquo;.
 

 &laquo;Muneribus oblatis 
me flecti ne credatis, 
non frangam castitatis     45 
repagula. 
Non hec me fistula 
decipiet nec exiet 
a nobis fabula&raquo;.
 

 Quam mire simulantem     50 
ovesque congregantem 
pressi nil reluctantem 
sub pennula, flores et herbula 
* * * * * * * * * * * * * * * * * 
prebent cubicula.       55 
 

 

 Declinante frigore 
 

 Declinante frigore, 
picto terre corpore 
tellus sibi credita 
multo reddit fenore. 
Eo surgens tempore      5 
nocte iam emerita 
resedi sub arbore.
 

 Desub ulmo patula 
manat unda garrula, 
ver ministrat gramine     10 
fontibus umbracula, 
qui per loca singula 
profluunt aspergine 
virgultorum pendula.
 

 Dum concentus avium     15 
et susurri fontium 
garriente rivulo 
per convexa montium 
removerent tedium, 
vidi sinu patulo       20 
venire Glycerium.
 

 Clamis multiphario 
nitens artificio 
dependebat vertice 
cotulata vario.       25 
Vestis erat Tyrio 
colorata murice 
opere plumario.
 

 Frons illius adzima, 
labia tenerrima.       30 
&laquo;Ades -inquam- omnium 
michi dilectissima, 
cor meum et anima, 
cuius forme lilium 
mea pascit intima.      35 
 

 In te semper oscito, 
vix ardorem domito; 
a me quicquid agitur, 
lego sive scriptito, 
crucior et merito,      40 
ni frui conceditur, 
quod constanter optito&raquo;.
 

 Ad hec ulla frangitur, 
humi sedit igitur. 
Et sub fronde tenera,     45 
dum vix moram patitur, 
subici compellitur. 
sed quis nescit cetera? 
Predicatus vincitur.
 
 

 
 
 
	 Walter of Ch&#226;tillon 
	 Medieval Latin 
	 The Latin Library 
	 The Classics Page