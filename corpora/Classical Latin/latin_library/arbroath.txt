Declaration of Arbroath
		 

		 
		 
	 
	
 

 DECLARATIO ARBROATHIS
 

 

 
Sanctissimo Patri in Christo ac Domino, domino Johanni, diuina prouidiencia
Sacrosancte Romane et Vniuersalis Ecclesie Summo Pontifici, Filii Sui
Humiles et deuoti Duncanus Comes de Fyf, Thomas Ranulphi Comes Morauie
Dominus Mannie et Vallis Anandie, Patricius de Dumbar Comes Marchie,
Malisius Comes de Stratheryne, Malcolmus Comes de Leuenax, Willelmus Comes
de Ross, Magnus Comes Cathanie et Orkadie et Willelmus Comes Suthirlandie;
Walterus Senescallus Scocie, Willelmus de Soules Buttelarius Scocie, Jacobus
Dominus de Duglas, Rogerus de Moubray, Dauid Dominus de Brechyn, Dauid de
Graham, Ingeramus de Vmfrauille, Johannes de Menetethe Custos Comitatus de
Menetethe, Alexander Fraser, Gilbertus de Haya Constabularius Scocie,
Robertus de Keth Marescallus Scocie, Henricus de Sancto Claro, Johannes de
Graham, Dauid de Lindesay, Willelmus Olifaunt, Patricius de Graham, Johannes
de Fentoun, Willelmus de Abirnithy, Dauid de Wemys, Willelmus de Montefixo,
Fergusius de Ardrossane, Eustachius de Maxwell, Willelmus de Ramesay,
Willelmus de Montealto, Alanus de Morauia, Douenaldus Cambell, Johannes
Cambrun, Reginaldus le chen, Alexander de Setoun, Andreas de Lescelyne, et
Alexander de Stratoun, Ceterique Barones et Liberetenenetes ac tota
Communitas Regni Scocie, omnimodam Reuerenciam filialem cum deuotis Pedum
osculis beatorum.
 

 
Scimus, Sanctissime Pater et Domine, et ex antiquorum gestis et libris
Colligimus quod inter Ceteras naciones egregias nostra scilicet Scottorum
nacio multis preconijs fuerit insignita, que de Maiori Schithia per Mare
tirenium et Columpnas Herculis transiens et in Hispania inter ferocissimas
gentes per multa temporum curricula Residens a nullis quantumcumque
barbaricis poterat allicubi gentibus subiugari. Indeque veniens post mille
et ducentos annos a transitu populi israelitici per mare rubrum sibi sedes
in Occidente quas nunc optinet, expulsis primo Britonibus et Pictis omnino
deletis, licet per Norwagienses, Dacos et Anglicos sepius inpugnata fuerit,
multis cum victorijs et Laboribus quamplurimis adquisuit, ipsaque ab omni
seruitute liberas, vt Priscorum testantur Historie, semper tenuit. In quorum
Regno Centum et Tredescim Reges de ipsorum Regali prosapia, nullo alienigena
interueniente, Regnauerunt.
 

 
Quorum Nobilitates et Merita, licet ex aliis non clarerent, satis patenter
effulgent ex eo quod Rex Regum et dominancium dominus Jhesus Christus post
passionem suam et Resurreccionem ipsos in vltimis terre finibus constitutos
quasi primos ad suam fidem sanctissimam conuocauit. Nec eos per quemlibet in
dicta fide confirmari voluit set per suum primum apostolum vocacione quamuis
ordine secundum vel tercium, sanctum Andream mitissimum beati Petri
Germanum, quem semper ipsis preesse voluit vt Patronum.
 

 
Hec autem Sanctissimi Patres et Predecessores vestri sollicita mente
pensantes ipsum Regnum et populum vt beati Petri germani peculium multis
fauoribus et priuilegijs quamplurimis Munierunt, Ita quippe quod gens nostra
sub ipsorum proteccione hactenus libera deguit et quieta donec ille Princeps
Magnificus Rex Anglorum Edwardus, pater istius qui nunc est, Regnum nostrum
acephalum populumque nullius mali aut doli nec bellis aut insultibus tunc
assuetum sub amici et confederati specie inimicabiliter infestauit. Cuius
iniurias, Cedes, violencias, predaciones, incendia, prelatorum
incarceraciones, Monasteriorum combustiones, Religiosorum spoliaciones et
occisiones alia quoque enormia et innumera que in dicto populo exercuit,
nulli parcens etati aut sexui, Religioni aut ordini, nullus scriberet nec ad
plenum intelligeret nisi quem experiencia informaret.
 

 
A quibus Malis innumeris, ipso Juuante qui post uulnera medetur et sanat,
liberati sumus per strenuissimum Principem, Regem et Dominum nostrum,
Dominum Robertum, qui pro populo et hereditate suis de manibus Inimicorum
liberandis quasi alter Machabeus aut Josue labores et tedia, inedias et
pericula, leto sustinuit animo. Quem eciam diuina disposicio et iuxta leges
et Consuetudines nostra, quas vsque ad mortem sustinere volumus, Juris
successio et debitus nostrorum omnium Consensus et Assensus nostrum fecerunt
Principem atque Regem, cui tanquam illi per quem salus in populo nostro
facta est pro nostra libertate tuenda tam Jure quam meritis tenemur et
volumus in omnibus adherere.
 

 
Quem si ab inceptis desisteret, regi Anglorum aut Anglicis nos aut Regnum
nostrum volens subicere, tanquam inimicum nostrum et sui nostrique Juris
subuersorem statim expellere niteremur et alium Regem nostrum qui ad
defensionem nostram sufficeret faceremus. Quia quamdiu Centum ex nobis viui
remanserint, nuncquam Anglorum dominio aliquatenus volumus subiugari. Non
enim propter gloriam, diuicias aut honores pugnamus set propter libertatem
solummodo quam Nemo bonus nisi simul cum vita amittit. Hinc est, Reuerende
Pater et Domine,
 

 
quod sanctitatem vestram omni precum instancia genuflexis cordibus exoramus
quatinus sincero corde Menteque pia recensentes quod apud eum cuius vices in
terris geritis cum non sit Pondus nec distinccio Judei et greci, Scoti aut
Anglici, tribulaciones et angustias nobis et Ecclesie dei illatas ab
Anglicis paternis occulis intuentes, Regem Anglorum, cui sufficere debet
quod possidet cum olim Anglia septem aut pluribus solebat sufficere Regibus,
Monere et exhortari dignemini vt nos scotos, in exili degentes Scocia vltra
quam habitacia non est nichilque nisi nostrum Cupientes, in pace dimittat.
Cui pro nostra procuranda quiete quicquid possumus, ad statum nostrum
Respectu habito, facere volumus cum effectu.
 

 
Vestra enim interest, sancte Pater, hoc facere qui paganorum feritatem,
Christianorum culpis exigentibus, in Christianos seuientem aspicitis et
Christianorum terminos arctari indies, quantumque vestre sanctitatis memorie
derogat si (quod absit) Ecclesia in aliqua sui parte vestris temporibus
patiatur eclipsim aut Scandalum, vos videritis. Excitet igitur Christianos
Principes qui non causam vt causam ponentes se fingunt in subsidium terre
sancte propter guerras quas habent cum proximis ire non posse. Cuius
inpedimenti Causa est verior quod in Minoribus proximis debellandis vtilitas
proprior et resistencia debilior estimantur. Set quam leto corde dictus
dominus Rex noster et Nos si Rex Anglorum nos is pace dimitteret illus
iremus qui nichil ignorat satis novit. Quod Christi vicario totique
Christianitati ostendimus et testamur.
 

 
Quibus si sanctitas vestra Anglorum relatibus nimis credula fidem sinceram
non adhibeat aut ipsis in nostram confusionem fauere non desinat, corporum
excidia, animarum exicia, et cetera que sequentur incomoda que ipsi in nobis
et Nos in ipsis fecerimus vobis ab altissimo credimus inputanda.
 

 
ilii vobis
 

 
tanquam ipsius vicario parati in omnibus complacere, ipsique tanquam Summo
Regi et Judici causam nostram tuendam committimus, Cogitatium nostrum
Jactantes in ipso sperantesque firmiter quod in nobis virtutem faciet et ad
nichilum rediget hostes nostros.
 

 
Sanctitatem ac sanitatem vestram conseruet altissimus Ecclesie sue sancte
per tempora diuturna.
 

 
Datum apud Monasterium de Abirbrothoc in Scocis Sexto die mensis Aprilis
Anno gracie Millesimo Trescentesimo vicesimo Anno vero Regni Regis nostri
supradicti Quinto decimo.
 

 
Endorsed: Littere directe ad dominum Supremum Pontificem per communitatem
Scocie.
 

 
Alexander de Lambertoun, Edwardus
de Keth, Johannes de Inchmertyn, Thomas de Meiners, Johannes Duraunt, Thomas
de Morham [et aliud quod legi non potest].
 

 

 
 
 
	 Medieval Latin 
	 The Latin Library 
	 The Classics Page