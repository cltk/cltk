Ilias Latina
		 

		 
		 
	 
	
 

 ILIAS LATINA
 

 

 
Iram pande mihi Pelidae, Diua, superbi 
Tristia quae miseris iniecit funera Grais 
Atque animas fortes heroum tradidit Orco 
Latrantumque dedit rostris uolucrumque trahendos 
Illorum exsangues, inhumatis ossibus, artus. 
Confiebat enim summi sententia regis, 
protulerant* ex quo discordia pectora pugnas, 
Sceptriger Atrides et bello clarus Achilles. 
Quis deus hos ira tristi contendere iussit? 
Latonae et magni proles Iouis. Ille Pelasgum 
infestam regi pestem in praecordia misit 
implicuitque graui Danaorum corpora morbo. 
Nam quondam Chryses, sollemni tempora uitta 
implicitus, raptae fleuit solacia natae 
inuisosque dies inuisaque tempora noctis 
egit et assiduis impleuit questibus auras. 
Postquam nulla dies animum maerore leuabat 
nullaque lenibant patrios solacia fletus, 
castra petit Danaum genibusque affusus Atridae 
per superos regnique decus miserabilis orat, 
ut sibi causa suae reddatur nata salutis. 
Dona simul praefert. Vincuntur fletibus eius 
Myrmidones reddique patri Chryseida censent. 
Sed negat Atrides Chrysenque excedere castris 
despecta pietate iubet: ferus ossibus imis 
haeret amor spernitque preces damnosa libido. 
Contemptus repetit Phoebeia templa sacerdos 
squalidaque infestis maerens secat unguibus ora 
dilaceratque comas annosaque tempora plangit. 
Mox ubi depositi gemitus lacrimaeque quierunt, 
Fatidici his sacras compellat uocibus aures: 
"Quid coluisse mihi tua numina, Delphice, prodest 
aut castam uitam multos duxisse per annos? 
Quidue iuuat sacros posuisse altaribus ignes, 
si tuus externo iam spernor ab hoste sacerdos? 
En, haec desertae redduntur dona senectae? 
Si gratus tibi sum, sim te sub uindice tutus. 
Aut si qua, ut luerem sub acerbo crimine poenas, 
inscius admisi, cur o tua dextera cessat? 
Posce sacros arcus, in me tua derige tela: 
auctor mortis erit certe deus. Ecce, merentem 
fige patrem; cur nata luit peccata parentis 
atque hostis duri patitur miseranda cubile?." 
Dixerat. Ille sui uatis prece motus acerbis 
luctibus infestat Danaos pestemque per omnes 
immittit populos: uulgus ruit undique Graium 
uixque rogis superest tellus, uix ignibus aer, 
deerat ager tumulis. Iam noctis sidera nonae 
transierant decimusque dies patefecerat orbem, 
cum Danaum proceres in coetum clarus Achilles 
conuocat et causas hortatur pestis iniquae 
edere Thestoriden. Tunc Calchas numina diuum 
consulit et causam pariter finemque malorum 
inuenit effarique uerens ope tutus Achillis 
haec ait: "Infesti placemus numina Phoebi 
reddamusque pio castam Chryseida patri, 
si uolumus, Danai, portus intrare salutis." 
Dixerat. Exarsit subito uiolentia regis: 
Thestoriden dictis primum compellat amaris 
mendacemque uocat. Tum magnum incusat Achillem 
inque uicem ducis inuicti conuicia suffert. 
Confremuere omnes. Tandem clamore represso 
cogitur inuitos aeger dimittere amores 
intactamque pio reddit Chryseida patri 
multaque dona super. Quam cunctis notus Vlixes 
impositam puppi patrias deuexit ad arces 
atque iterum ad classes Danaum sua uela retorsit. 
Protinus infesti placantur numina Phoebi 
et prope consumptae uires redduntur Achiuis. 
Non tamen Atridae Chryseidis excidit ardor: 
maeret et amissos deceptus luget amores. 
Mox rapta magnum Briseide priuat Achillem 
solaturque suos alienis ignibus ignes. 
At ferus Aeacides nudato protinus ense 
tendit in Atriden et, ni sibi reddat honestae 
munera militiae, letum crudele minatur, 
nec minus ille parat contra defendere se ense. 
Quod nisi casta manu Pallas tenuisset Achillem, 
turpem caecus amor famam liquisset in aeuum 
gentibus Argolicis. Contempta uoce minisque 
inuocat aequoreae Pelides numina matris 
ne se Plistheniden contra patiatur inultum. 
At Thetis audita nati prece deserit undas 
castraque Myrmidonum iuxta petit et monet armis 
abstineat dextram ac congressibus; inde per auras 
emicat aetherias et in aurea sidera fertur. 
Tunc genibus regis sparsis affusa capillis: 
"Pro nato ueni genetrix en ad tua supplex 
numina, summe parens; ulciscere meque meumque 
corpus ab Atrida, quodsi permittitur illi 
ut flammas impune mei uiolarit Achillis, 
turpiter occiderit superata libidine uirtus." 
Iuppiter haec contra: "Tristes depone querelas, 
magni diua maris, mecum labor iste manebit. 
Tu solare tui maerentia pectora nati." 
Dixit. At illa leues caeli delapsa per auras 
litus adit patrium gratasque sororibus undas. 
Offensa est Iuno: "Tantum"que ait, "optime coniunx, 
Doride nata ualet, tantum debetur Achilli, 
ut mihi quae coniunx dicor tua quaeque sororis 
dulce fero nomen, dilectos fundere Achiuos 
et Troum renouare uelis in proelia uires? 
Haec ita dona refers nobis? sic diligor a te?" 
Talibus incusat dictis irata Tonantem 
inque uicem summi patitur conuicia regis. 
Tandem interposito lis Ignipotente resedit 
conciliumque simul genitor dimittit Olympi. 
Interea sol emenso decedit Olympo 
et dapibus diui curant sua corpora largis; 
inde petunt thalamos iucundaque dona quietis. 
Nox erat et toto fulgebant sidera mundo 
humanumque genus requies diuumque tenebat, 
cum pater omnipotens Somnum uocat atque ita fatur: 
"Vade age per tenues auras, lenissime diuum, 
Argolicique ducis celeri pete castra uolatu 
dumque tuo premitur sopitus pondere dulci, 
haec illi mandata refer: cum crastina primum 
extulerit Titana dies noctemque fugarit, 
cogat in arma uiros incautumque occupet hostem." 
Nec mora: Somnus abit leuibusque per aera pennis 
deuolat in thalamos Agamemnonis: ille sopore 
corpus inundatum leni prostratus habebat. 
Ad quem sic loquitur curarum operumque leuator: 
"Rex Danaum, Atrida, uigila et mandata Tonantis 
quae tibi iussa simul delatus ab aethere porto, 
accipe: cum primum Titan se emerserit undis, 
fortibus arma iube socios aptare lacertis 
et petere Iliacos instructo milite campos." 
Dixit, et has repetit per quas modo uenerat auras. 
Interea lucem terris dedit ignea lampas. 
Conuocat attonitus iussis Pelopeius heros 
in coetum proceres remque omnibus ordine pandit: 
cuncti promittunt socias in proelia uires 
hortanturque ducem. Quorum rex fortia dictis 
pectora collaudans grates agit omnibus aequas. 
Hic tunc Thersites, quo non deformior alter 
uenerat ad Troiam nec lingua proteruior ulli, 
bella gerenda negat patriasque hortatur ad oras 
uertere iter, quem consiliis illustris Vlixes 
correptum dictis sceptro percussit eburno. 
Tum uero ardescit conceptis litibus ira: 
uix telis caruere manus, ad sidera clamor 
tollitur et cunctos pugnandi corripit ardor. 
Tandem sollertis prudentia Nestoris aeuo 
compressam miti sedauit pectore turbam 
admonuitque duces dictis responsa recordans 
temporis illius, quo uisus in Aulide serpens 
consumpsit uolucrum bis quattuor arbore fetus 
atque ipsam inualido pugnantem corpore contra 
addidit extremo natorum funere matrem. 
Tunc "sic deinde" senex "moneo remoneboque, Achiui: 
in decimo labor est, Calchas quem dixerat, anno, 
quo caderet Danaum uictricibus Ilion armis." 
Assensere omnes, laudatur Nestoris aetas 
conciliumque simul dimittitur. Arma parari 
dux iubet atque animos aptare et pectora pugnae. 
Postera lux tacitas ut primum dispulit umbras 
et nitidum Titan radiis caput extulit undis, 
protinus armari socios iubet acer Atrides 
et petere Iliacos instructo milite campos. 
Vos mihi nunc, Musae - quid enim non ordine nostis? -, 
nomina clara ducum clarosque referte parentes 
et dulces patrias: nam sunt haec munera uestra. 
Dicamus quot quisque rates ad Pergama duxit 
et coeptum peragamus opus, sitque auctor Apollo 
aspiretque libens operi per singula nostro. 
Peneleos princeps et bello Leitus acer, 
Arcesilaus atrox Prothoenorque Cloniusque 
Boeoti decies quinas egere carinas 
et tumidos ualido pulsarunt remige fluctus. 
Inde Mycenaeis Agamemnon moenibus ortus, 
quem sibi bellatrix delegit Graecia regem, 
centum egit plenas armato milite puppes; 
et bis tricenis Menelai nauibus ardor 
insequitur totidemque ferox Agapenoris ira; 
quos iuxta fidus sollerti pectore Nestor 
consilioque potens gemina cum prole suorum 
it ter tricenis munitus in arma carinis. 
At Schedius uirtute potens et Epistrophus ingens, 
gloria Myrmidonum, saeui duo robora belli, 
longa quaterdenis pulsarunt aequora proris 
et bis uicenas Polypoetes atque Leonteus 
instruxere rates ornatas milite forti. 
Euryalus Sthenelusque duces et fortis in armis 
Tydides ualido pulsarunt remige pontum: 
bis quadragenas onerarunt milite puppes; 
Ascalaphusque potens et Ialmenus, acer uterque, 
ter denas ualido complerunt remige naues 
et bis uicenas Locrum fortissimus Aiax 
instruxit puppes totidemque Euhaemone natus, 
quos iuxta Graium murus comitatur Achilles 
cum quinquaginta materna per aequora uectus. 
Thessalici iuuenes Phidippus et Antiphus ibant 
altaque ter denis pulsarunt aequora proris 
et tribus assumptis ratibus secat aequora Teucer 
Tlepolemusque nouem Rhodius, quos uiribus acer 
Eumelus sequitur, minus una naue profectus 
quam duxit Telamone satus Salaminius Aiax. 
Ast Prothous Magnes Tenthredone natus et una 
Euboeae magnis Elephenor finibus ortus 
Dulichiusque Meges, animisque insignis et armis, 
Aetola de gente Thoas Andraemone natus, 
hi quadragenas omnes duxere carinas; 
et bis sex Ithaci naues sollertia duxit, 
quem sequitur totidem ratibus Telamonius Aiax, 
egregia uirtute potens; simul horrida Guneus 
ire bis undenis temptabat in arma carinis. 
Idomeneus et Meriones, Cretaeus uterque, 
bis quadragenis muniti nauibus ibant; 
et totidem puppes clara de gente Menestheus 
duxit Athenaeus, quot uiribus ambit Achilles; 
Amphimachusque ferox et Thalpius, Elide nati, 
et clara uirtute Polyxenus atque Diores, 
hi bis uicenas onerarunt milite puppes. 
Protesilaus agit totidem fortisque Podarces 
instructas puppes, quot duxit Oileos Aiax; 
et septem Poeante satus tulit arma carinis, 
quem sequitur iuxta Podalirius atque Machaon, 
altaque ter denis sulcarunt aequora proris. 
His ducibus Graiae Troiana ad litora puppes 
bis septem uenere minus quam mille ducentae. 
Iamque citi appulerant classes camposque tenebant, 
cum pater ad Priamum mittit Saturnius Irim, 
quae doceat fortes uenisse ad bella Pelasgos. 
Nec mora: continuo iussu capit arma parentis 
Priamides Hector totamque in proelia pubem 
festinare iubet portisque agit agmen apertis. 
Cui fulgens auro cassis iuuenile tegebat 
omni parte caput, munibat pectora thorax 
et clipeus laeuam, dextram decorauerat hasta 
ornabatque latus mucro; simul alta nitentes 
crura tegunt ocreae, quales decet Hectoris esse. 
Hunc sequitur forma melior, tunc fortis in armis, 
belli causa Paris, patriae funesta ruina, 
Deiphobusque Helenusque simul fortisque Polites 
et sacer Aeneas, Veneris certissima proles, 
Archelochusque Acamasque ferox Antenore creti; 
nec non et proles generosa Lycaonis ibat 
Pandarus et magnae Glaucus uirtutis in armis 
Amphiusque et Adrastus et Asius atque Pylaeus. 
Ibat et Amphimachus Nastesque, insignis uterque, 
magnanimique duces Odiusque et Epistrophus ingens 
Euphemusque ferox clarusque aetate Pyraechmes, 
cum quibus et Mesthles atque Antiphus et bonus armis 
Hippothous uenere Acamasque et Pirous una, 
Arsinooque sati Chromiusque atque Ennomus, ambo 
florentes aetate uiri, quos Phorcus et ingens 
Ascanius sequitur, simul et Iouis inclita proles 
Sarpedon claraque satus tellure Coroebus. 
His se defendit ducibus Neptunia Troia 
uicissetque dolos Danaum, ni fata fuissent. 
Iamque duae stabant acies fulgentibus armis, 
cum Paris, exitium Troiae funestaque flamma, 
armatum aduerso Menelaum ex agmine cernit 
seque uelut uiso perterritus angue recepit 
ad socios amens. Quem postquam turpiter Hector 
confusum terrore uidet: "O dedecus - inquit - 
"aeternum patriae generisque infamia nostri, 
terga refers? At non dubitabas hospitis olim 
expugnare toros, cuius nunc defugis arma 
uimque times. Vbi sunt uires, ubi cognita nobis 
ludorum quondam uaria in certamina uis est? 
Hic animos ostende tuos: nihil adiuuat armis 
nobilitas formae: duro Mars milite gaudet. 
Dum iaceas in amore tuo, nos bella geremus 
scilicet et nostrum fundemus in hoste cruorem. 
Aequius aduersis tecum concurrat in armis 
impiger Atrides, spectet Danaumque Phrygumque 
depositis populus telis. Vos, foedere iuncto, 
aduersas conferte manus, decernite ferro." 
Dixit. Quem contra paucis Priameius heros: 
"Quid nimis indignis" - inquit - "me uocibus urges, 
o patriae, germane, decus? Nam nec mihi coniunx 
prauaque luxuria est potior uirtutis honore 
nec uires temptare uiri dextramque recuso, 
dummodo uictorem coniunx cum pace sequatur." 
Dicta refert Hector: placuit sententia Grais. 
Protinus accitur Priamus sacrisque peractis 
foedera iunguntur. Post haec discedit uterque 
depositis populus telis campusque patescit. 
Interea toto procedit ab agmine Troum 
pulcher Alexander, clipeoque insignis et hasta. 
Quem contra paribus fulgens Menelaus in armis 
constitit et: "Tecum mihi sint certamina - dixit - 
"nec longum nostra laetabere coniuge, quae te 
mox raptum ire gemet, tantummodo Iuppiter adsit." 
Dixit et aduersum se concitat acer in hostem. 
Ille uirum forti uenientem reppulit ictu 
seque gradu celeri recipit longeque frementem 
hastam deinde iacit, quam deuitauit Atrides 
inque uicem misso fixisset corpora telo 
praedonis Phrygii, ni uastum ferrea pectus 
texisset lorica uiri septemplice tergo. 
Insequitur iuxta clamor; tum aduersus uterque 
constitit et galeam galea terit et pede plantam 
coniungit stridetque mucro mucrone corusco; 
corpus collectum tegitur fulgentibus armis. 
Non aliter fortes nitida de coniuge tauri 
bella gerunt uastisque replent mugitibus auras. 
Atque diu rigido captabant corpora ferro, 
cum memor Atrides raptae sibi coniugis instat 
Dardaniumque premit iuuenem. Mox ense rigente 
cedentem retro dum desuper appetit hostem, 
splendidus extremas galeae percussus ad oras 
dissiluit mucro; gemuerunt agmina Graium. 
Tum uero ardescit, quamuis manus ense carebat, 
et iuuenem arrepta prosternit casside uictor 
ad socios traheretque, et, ni caligine caeca 
texisset Cytherea uirum subiectaque mento 
fortia rupisset laxatis uincula nodis, 
ultimus ille dies Paridi foret. Abstrahit auro 
fulgentem galeam secum Menelaus et ardens 
in medios mittit proceres rursumque recurrit 
et magnam ualidis contorsit uiribus hastam 
in cladem Phrygii, sua quem Venus eripit hosti 
et secum in thalamos defert testudine cultos. 
Ipsa dehinc Helenam muris accersit ab altis 
Dardanioque suos Paridi deducit amores. 
Quem tali postquam conspexit uoce locutast: 
"Venisti mea flamma, Paris, superatus ab armis 
coniugis antiqui? Vidi puduitque uidere, 
arreptum cum te traheret uiolentus Atrides 
Iliacoque tuos foedaret puluere crines. 
Nostraque - me miseram! - timui ne Doricus ensis 
oscula discuteret; totus mihi, mente reuincta, 
fugerat ore color sanguisque reliquerat artus. 
Quis te cum saeuo contendere suasit Atrida? 
An nondum uaga fama tuas peruenit ad aures 
de uirtute uiri? Moneo ne rursus inique 
illius tua fata uelis committere dextrae." 
Dixit. Tum largis perfudit fletibus ora. 
Tristis Alexander: "Non me superauit Atrides, 
o meus ardor" - ait - "sed castae Palladis ira. 
Mox illum nostris succumbere turpiter armis 
aspicies aderitque meo Cytherea labori." 
Post haec amplexus per mutua corpora iunctis 
incubuit membris Cygneidos; illa soluto 
accepit flammas gremio Troiaeque suasque. 
Interea toto Menelaus in agmine Troum 
quaerit Alexandrum uictorque huc fertur et illuc. 
Quem frater socias acuens in bella cateruas 
adiuuat et forti pulsos Phrygas increpat ore 
seruarique iubet leges Helenamque reposcit. 
Dumque inter sese proceres certamen haberent, 
concilium omnipotens habuit regnator Olympi 
foederaque intento turbauit Pandarus arcu, 
te, Menelae, petens; laterique uolatile telum 
incidit et tunicam ferro squamisque rigentem 
dissecat. Excedit pugna gemebundus Atrides 
castraque tuta petit, quem doctus ab arte paterna 
Paeoniis curat iuuenis Podalirius herbis, 
itque iterum in caedes horrendaque proelia uictor. 
Armauit fortes Agamemnonis ira Pelasgos 
et dolor in pugnam cunctos communis agebat. 
Bellum ingens oritur multumque utrimque cruoris 
funditur et totis sternuntur corpora campis 
inque uicem Troumque cadunt Danaumque cateruae 
nec requies datur ulla uiris: sonat undique Mauors 
telorumque uolant cunctis e partibus imbres. 
Occidit Antilochi rigido demersus in umbras 
ense Thalysiades optataque lumina linquit. 
Inde manu forti Graiorum terga prementem 
occupat Anthemione satum Telamonius Aiax 
et praedurato transfixit pectora telo: 
purpuream uomit ille animam cum sanguine mixtam, 
ora rigat moriens. Tum magnis Antiphus hastam 
uiribus aduersum conatus corpore toto 
torquet in Aeaciden; telumque errauit ab hoste 
inque hostem cecidit, transfixit et inguina Leucon: 
concidit infelix prostratus uulnere forti 
et carpit uirides moribundus dentibus herbas. 
Impiger Atrides casu commotus amici 
Democoonta petit teloque aduersa trabali 
tempora transadigit uaginaque horridus ensem 
eripit; ille suis moriens resupinus in armis 
concidit et terram moribundo uertice pulsat. 
Iamque Amarynciden saxi deiecerat ictu 
Pirous Imbrasides dederatque silentibus umbris; 
dumque auidus praedae iuuenem spoliare parabat, 
desuper hasta uenit dextra librata Thoantis 
perque uiri scapulas animosaque pectora transit; 
in uultus ruit ille suos calidumque cruorem 
ore uomit stratusque super sua palpitat arma. 
Sanguine Dardanii manabant undique campi, 
manabant amnes passim. Pugnabat ubique 
immixtis ardens amborum exercitus armis 
et modo Troianis uirtus, modo crescit Achiuis 
laetaque per uarios petitur uictoria casus. 
Hic postquam Danaum longe cedentia uidit 
agmina Tydides tumidumque increscere Martem, 
in medias acies, qua plurimus imminet hostis, 
irruit et uersas prosternit caede phalangas; 
huc illuc ensemque ferox hastamque coruscat. 
Bellica Pallas adest flagrantiaque ignibus arma 
adiuuat atque animos iuueni uiresque ministrat. 
Ille, boum ueluti uiso grege saeua leaena, 
quam stimulat ieiuna fames, ruit agmina contra 
et prostrata necat uesano corpora dente, 
sic ruit in medios hostes Calydonius heros, 
uirginis armigerae monitis et numine tutus. 
Conuersi dant terga Phryges, fugientibus ille 
instat et exstructos morientum calcat aceruos. 
Dumque ferit sternitque uiros, uidet ecce Daretis 
aduerso stantes furibundus in agmine natos, 
Phegeaque Idaeumque simul; quem cuspide Phegeus 
occupat ante graui, sed uulnera depulit umbo 
uitatumque solo ferrum stetit. Haud mora: totis 
ingentem torquet Tydides uiribus hastam 
transadigitque uiri pectus: pars cuspidis ante 
eminet et prodit scapulis pars altera fossis. 
Hunc ubi fundentem calidum de pectore flumen 
uersantemque oculos animamque per ora uomentem 
conspexit frater, stricto celer aduolat ense 
germanique cupit fatorum exsistere uindex. 
Sed neque uim saeui nec fortia sustinet arma 
Tydidae contraque tamen defendere temptat. 
Vt uolucris, discerpta sui cum corpora nati 
accipitrem laniare uidet nec tendere contra, 
auxilium neque ferre suo ualet anxia nato 
quodque potest, leuibus plaudit sua pectora pennis, 
sic hostem Idaeus germani caede superbum 
spectat atrox miseroque nequit succurrere fratri 
et, nisi cessisset, dextra cecidisset eadem. 
Nec minus in Teucros armis furit alter Atrides 
insequiturque acies et ferro funera miscet. 
Obuius huic fatis occurrit ductus iniquis 
infelix Odius, quem uastae cuspidis ictu 
sternit et ingenti scapulas transuerberat hasta. 
Hinc petit Idomeneus aduersa parte ruentem 
Maeoniden Phaestum, cuius post funera laetus 
et Strophio genitum Stygias demittit ad umbras. 
Meriones Phereclum librata percutit hasta 
Pedaeumque Meges. Tum uastis horridus armis 
Eurypylus gladio uenientem Hypsenora fundit 
et pariter uita iuuenem spoliauit et armis. 
Parte alia uolitat sinuoso Pandarus arcu 
Tydidenque oculis immensa per agmina quaerit; 
quem postquam Troum sternentem corpora uidit, 
horrida contento derexit spicula cornu 
et summas umeri destringit acumine partes. 
Tum uero ardescit iuuenis Calydonius ira 
in mediasque acies animosi more leonis 
fertur et Astynoum, magnum quoque Hypirona fundit, 
comminus hunc gladio, iaculo ferit eminus illum; 
inde premit Polyidon Abantaque cuspide forti 
et notum bello Xanthum uastumque Thoonem. 
Post hos infestus Chromiumque et Echemmona telo 
proturbat celeri pariterque ad Tartara mittit. 
Tu quoque Tydidae prostratus, Pandare, dextra 
occidis, infelix, accepto uulnere tristi, 
dextera qua naris fronti coniungitur imae; 
dissipat et cerebrum galeae cum parte reuulsum 
ossaque confossa spargit Tydideus ensis. 
Iamque manum Aeneas simul et Calydonius heros 
contulerant, iactis inter se comminus hastis; 
undique rimabant inimico corpora ferro, 
et modo cedebant retro, modo deinde coibant. 
Postquam utrique diu steterant nec uulnera magnus 
qua daret infesto Tydides ense uidebat, 
saxum ingens medio quod forte iacebat in agro, 
bis seni quod uix iuuenes tellure mouerent, 
sustulit et magno conamine misit in hostem. 
Ille ruit prostratus humi cum fortibus armis, 
quem Venus aetherias genetrix delapsa per auras 
accipit et nigra corpus caligine condit. 
Non tulit Oenides animo nebulasque per ipsas 
fertur et in Venerem flagrantibus irruit armis, 
et neque quem demens ferro petat inspicit aruis 
caelestemque manum mortali uulnerat hasta. 
Icta petit caelum terris Cytherea relictis 
atque ibi sidereae queritur sua uulnera matri. 
Dardanium Aenean seruat Troianus Apollo 
accenditque animos iterumque ad bella reducit. 
Vndique consurgunt acies et puluere caelum 
conditur horrendisque sonat clamoribus aether. 
Hic alius rapido deiectus in aequora curru 
proteritur pedibusque simul calcatur equorum 
atque alius uolucri traiectus corpora telo 
quadrupedis tergo pronus ruit; illius ense 
deiectum longe caput a ceruice cucurrit; 
hic iacet exanimis fuso super arma cerebro: 
sanguine manat humus, campi sudore madescunt. 
Emicat interea Veneris pulcherrima proles 
densaque Graiorum premit agmina nudaque late 
terga metit gladio funestaque proelia miscet. 
Nec cessat spes una Phrygum fortissimus Hector 
sternere caede uiros atque agmina uertere Graium. 
Vt lupus in campis pecudes cum uidit apertis 
(non actor gregis ipse, comes non horrida terret 
turba canum), fremit esuriens et neglegit omnes 
in mediosque greges auidus ruit, haut secus Hector 
inuadit Danaos et territat ense cruento. 
Deficiunt Graiorum acies, Phryges acrius instant 
attolluntque animos: geminat uictoria uires. 
Vt uidit socios infesto cedere Marte, 
rex Danaum sublimis equo uolat agmina circum 
hortaturque duces animosque in proelia firmat. 
Mox ipse in medios audax se proripit hostes 
oppositasque acies stricto diuerberat ense. 
Vt Libycus cum forte leo procul agmina uidit 
laeta boum passim uirides errare per herbas, 
attollit ceruice iubas sitiensque cruoris 
in mediam erecto contendit pectore turbam, 
sic ferus Atrides aduersos fertur in hostes 
infestasque Phrygum proturbat cuspide turmas. 
Virtus clara ducis uires accendit Achiuum 
et spes exacuit languentia militis arma: 
funduntur Teucri, Danai laetantur ouantes. 
Tandem hic Aenean immisso tendere curru 
conspicit Atrides: stricto concurrere ferro 
comparat et iaculum, quantum furor ipse mouebat, 
uiribus intorquet, quod detulit error ab illo 
pectus in aurigae stomachoque infigitur alto; 
ille ruens ictu media inter lora rotasque 
uoluitur et uitam calido cum sanguine fundit. 
Ingemit Aeneas curruque animosus ab alto 
desilit et ualido Crethona&lt;que&gt; comminus ictu 
Orsilochumque ferit, quorum post funera uictus 
Paphlagonum ductor Menelai concidit armis, 
Antilochique Mydon. Post hos Iouis inclita proles 
Sarpedon bellum funestaque proelia miscet. 
Quem contra infelix non aequis dimicat armis 
Tlepolemus magno satus Hercule, sed neque uires 
hunc seruare patris nec tot potuere labores, 
quin caderet tenuemque daret de corpore uitam. 
Saucius egreditur medio certamine belli 
Sarpedon fraudisque subit commentor Vlixes 
et septem iuuenum fortissima corpora fundit. 
Hinc pugnat patriae columen Mauortius Hector, 
illinc Tydides: sternuntur utrimque uirorum 
corpora per campos et sanguine prata rigantur. 
Pugnat bellipotens casta cum Pallade Mauors 
ingentemque mouet clipeum, quem sancta uirago 
egit et extrema percussum cuspide caedit 
attonitumque simul caelum petere ipsa coegit. 
Hic ille aetherio queritur sua uulnera regi 
saucius et magni genitoris iurgia suffert. 
Interea magnis Acamantem uiribus Aiax 
interimit uastumque capit Menelaus Adrastum 
et rapit ad classes manibus post terga reuinctis, 
ut ui deducat laetos ex hoste triumphos. 
Incumbunt Danai, cedit Troiana iuuentus 
tergaque nuda tegit. Sensit Mauortius Hector 
pro Danais pugnare deos ualidasque suorum 
uirginis armigerae subduci numine uires 
continuoque petit muros Hecubamque uocari 
imperat et diuae placari numina suadet. 
Protinus armatas innuptae Palladis arces 
Iliades subeunt: festis altaria sertis 
exornant caeduntque sacras ex more bidentes. 
Dumque preces Hecube supplex ad templa Mineruae 
pro caris genetrix natis et coniuge fundit, 
interea Glaucus stricto decernere ferro 
cum Diomede parat nomenque genusque roganti 
qui sit et unde ferat, magnis cum uiribus hastam 
mittere temptabat; temptanti Aetolius heros: 
"Quo ruis?" - exclamat - "quae te, scelerate, furentem 
mens agit imparibus mecum concurrere telis? 
Hospitis arma uides, Veneris qui uulnere dextram 
perculit et summo pupugit certamine Martem. 
Pone truces animos infestaque tela coerce." 
Post haec inter se posito certamine pugnae 
commutant clipeos inimicaque proelia linquunt. 
Colloquium petit interea fidissima coniunx 
Hectoris Andromache paruumque ad pectora natum 
Astyanacta tenet, cuius dum maximus heros 
oscula parua petit, subito perterritus infans 
conuertit timidos materna ad pectora uultus 
terribilemque fugit galeam cristamque comantem. 
Vtque caput iuuenis posito detexerat aere, 
protinus infantem geminis amplectitur ulnis 
attollensque manus: "Precor, o pater optime" - dixit - 
"ut meus hic, pro quo tua numina, natus, adoro, 
uirtutes patrias primis imitetur ab annis." 
Haec ait et portis acies petit acer apertis, 
una deinde Paris. Postquam in certamina uentumst, 
protinus in medium procedit maximus Hector 
Graiorumque duces inuictis prouocat armis. 
Nec mora: continuo fraudis commentor Vlixes 
et ferus Idomeneus et notus gente paterna 
Meriones Graiumque simul dux acer Atrides 
Aiacesque duo &lt;et&gt; claris speciosus in armis 
Eurypylus magnoque Thoas Andraemone natus 
quique manum Veneris uiolauit uulnere tristi 
procedunt; aberat nam Troum terror Achilles 
et cithara dulci durum lenibat amorem. 
Ergo ubi deiectis auratam regis Atridae 
sortibus in galeam magnus processerat Aiax, 
principio iactis committunt proelia telis: 
mox rigidos stringunt enses et fortibus armis 
decernunt partesque oculis rimantur apertas 
et modo terga petunt, duros modo fortibus ictus 
depellunt clipeis; ingens ad sidera clamor 
tollitur et uastis impletur uocibus aer. 
Non sic saetigeri exacuunt feruoribus iras 
pectoribusque petunt uastis, modo dentibus uncis 
alterni librant gladios et uulnera miscent. 
fortia terga premunt spumantque per ora uicissim; 
fumiferae nubes concretaque fulgura et ignes 
iactantur magnoque implentur murmure siluae. 
Tales Priamides ardorque Aiacis in armis 
Tandem animis teloque furens Telamonius Aiax 
insignem bello petit Hectora, quaque patebat 
nuda uiri ceruix, fulgentem derigit ensem. 
Ille ictum celeri praeuidit callidus astu 
tergaque summisit ferrumque umbone repellit. 
Sed leuis extremas clipei perlabitur oras 
ensis et exiguo ceruicem uulnere libat. 
Acrius impugnans rursus consurgit in hostem 
Priamides nec iam ferro Telamone creatum, 
sed magno saxi iactu petit. At ferus Aiax 
ingentem clipeo septemplice reppulit ictum 
et iuuenem saxo percussum sternit eodem. 
Quem leuat exceptum Grais inimicus Apollo 
integratque animum; iam rursus ad arma coibant 
stringebantque iterum gladios, cum fessus in undas 
coeperat igniferos Titan immergere currus 
noxque subire polum: iuxta mittuntur, utrosque 
qui dirimant a caede uiros, nec segnius illi 
deponunt animos. Tunc bello maximus Hector: 
"Quae te terra uirum, qui te genuere parentes? 
Viribus es proles generosa atque inclita" - dixit. 
At contra se ferre parat Telamonius Aiax: 
"Hesiona de matre uides Telamone creatum, 
nobilis est domus et fama generosa propago." 
Hector, ut Hesionae nomen casusque recordans: 
"Absistamus" - ait - "sanguis communis utriquest", 
et prior Aeaciden aurato munerat ense 
inque uicem, quo se bellator cinxerat Aiax, 
accipit insignem uario caelamine balteum. 
Post haec extemplo Graium Troumque cateruae 
discedunt caelumque tegit nox atra tenebris. 
Implentur dapibus largis Bacchique liquore 
atque auidi placido tradunt sua corpora somno. 
Postera cum primum stellas Aurora fugarat, 
in coetum uenere Phryges. Tunc maximus Hector 
cum sociis memorans hesternae funera caedis 
suadet ut inuictis Helene reddatur Achiuis 
praedaque quae duros Menelai mulceat ignes 
idque placet cunctis. Tunc saeuo missus Atridae 
pertulit Idaeus Troum mandata; neque ille 
aut animum praedae aut dictis accommodat aures, 
ultro etiam castris Idaeum excedere iussit. 
Paruit is monitis iterumque ad castra reuersus 
Troiae contemptum duro se reddit ab hoste. 
Interea Danai confusi caede suorum 
ingentes struxere pyras collectaque passim 
fortia tradiderunt sociorum corpora flammis. 
Tum renouant fossas et uallum robore cingunt. 
Vt nitidum Titan radiis patefecerat orbem, 
conuocat in coetum superos Iouis et monet, armis 
ne contra sua dicta uelint contendere diui. 
Ipse per aetherias caeli delabitur auras 
umbrosisque simul consedit montibus Idae. 
Inde acies uidet Iliacas dextraque potenti 
sustinet auratas aequato pondere lances 
fataque dura Phrygum casusque expendit Achiuum 
et Graium clades grauibus praeponderat armis. 
Interea Danaos ingenti concitus ira 
Priamides agit et totis grauis imminet armis 
unum quippe decus Phrygiae. Turbantur Achiui 
Doricaque ingenti complentur castra tumultu. 
Hortatur socios muris inclusus Atrides 
languentesque animos iuuenum in certamina firmat. 
Princeps Tydides fulgens ardentibus armis 
per medios hostes immani pondere fertur. 
Hic illi occurrit fatis Agelaus iniquis, 
telum immane manu quatiens, quem maximus heros 
occupat et duro medium transuerberat ense. 
Hinc Phrygas Aiacis uastis protectus in armis 
Teucer agit spargitque leues in terga sagittas. 
Gorgythiona ferum letali uulnere fundit; 
mox alias acies petit aurigamque superbi 
Hectoris obtruncat, quem saxo Troius heros 
occupat excussoque incautum proterit arcu. 
Ast illum fidi rapiunt de caede sodales 
prostratumque leuant. Ruit undique turbidus Hector 
aduersasque acies infesta cuspide terret. 
Se rursus Danai turbati caede suorum 
conuertunt iterumque leues in castra cateruae 
confugiunt portasque obiecto robore firmant. 
At Phryges obsidunt inclusos aggere Graios 
excubituque premunt muros flammisque coronant. 
Cetera per campos sternunt sua corpora pubes 
indulgentque mero curas&lt;que&gt; animosque resoluunt. 
Attoniti Danaum proceres discrimine tanto 
nec dapibus releuant animos nec corpora curant, 
sed miseri sua fata gemunt. Mox Nestore pulsi 
legatos mittunt dextramque hortantur Achillis, 
ut ferat auxilium miseris. Thetideius heros 
nec Danaum capit aure preces nec munera regis 
ulla referre cupit; non illum redditus ignis 
aut intacta suo Briseis corpore mouit. 
Irrita legati referunt responsa Pelasgis 
et dapibus curant animos lenique sopore. 
Alterius tenebrae tarde labentibus astris 
restabatque super tacitae pars tertia noctis, 
cum Danaum iussu castris Aetolius heros 
egreditur sociumque sibi delegit Vlixem, 
qui secum tacitae sublustri noctis in umbra 
scrutetur studio quae sit fiducia Troum 
quidue agitent quantasue parent in proelia uires. 
Dumque iter horrendum loca pernoctata pauentes 
carpebant, uenit ecce Dolon, quem Troia pubes 
miserat, ut Danaum sollerti pectore uires 
perspiceret sensusque ducum plebisque referret. 
Quem procul ut uidit socius Diomedis Vlixes, 
abdiderant occultantes sua corpora furtim 
post densos frutices, dum spe percussus inani 
Tros Eumediades cursu praecederet illos, 
ne facile oppressus gressum in sua castra referret. 
Post, ubi transierat fidens animoque manuque, 
prosiluere uiri iuuenemque euadere cursu 
conantem capiunt ferroque manuque minantur. 
Ille timore pauens: "Vitam concedite" - dixit -, 
"hoc unum satis est; quodsi perstatis in ira, 
quanta ex morte mea capietis praemia laudis? 
At si cur ueniam tacitis exquiritis umbris: 
maxima Troia mihi currum promisit Achillis 
si uestras cepisset opes. Haec dona secutus 
in dubios casus, coram quod cernitis ipsi, 
infelix cecidi. Nunc uos per numina diuum, 
per mare, per Ditis fluctus obtestor opaci, 
ne rapere hanc animam crudeli caede uelitis. 
Haec pro concessa referetis dona salute: 
consilium Priami regis remque ordine gentis 
expediam Phrygiae." Postquam quid Troia pararet 
cognouere uiri, fauces mucrone recluso 
detrudunt iuuenis. Post haec tentoria Rhesi 
intrant atque ipsum somno uinoque sepultum 
obtruncant spoliantque uirum fusosque per herbam 
exanimant socios. Tum tristi caede peracta 
praeda umeros onerant, multo et candore nitentes 
Thracas equos rapiunt, quos nec praecederet Eurus 
nec posset uolucri cursu superare sagitta. 
Inde iterum Argolicas primae sub tempore lucis 
ad classes redeunt, quos Nestoris accipit aetas 
ac recipit portis. Postquam sua castra tenebant, 
facta duci referunt: laudat Pelopeius heros, 
fessaque iucundae tradunt sua membra quieti. 
Lux exorta uiros in pristina bella remisit, 
instaurantque animos recreato milite pugnae 
Dardanidum Danaumque duces: uolat undique nubes 
telorum et ferro ferrum sonat, undique mixtis 
inter se strident mucronibus: instat utrimque 
densa acies mixtusque fluit cum sanguine sudor. 
Tandem feruenti Danaum rex concitus ira 
Antiphon ingenti prostratum uulnere fundit 
Pisandrumque simul fratremque ad bella ruentem 
Hippolochum; post hos gladio petit Iphidamanta. 
Hic frater dextram iaculo ferit; ille dolore 
acrior accepto fugientem Antenore natum 
persequitur traxitque ferox cum uulnere poenas. 
Hector tunc pugnae subit acri concitus ira 
Priamides et percussos agit undique Graios; 
nec Paris hostiles cessat prosternere turmas 
Eurypylique femur contento uulnerat arcu. 
Incumbunt Troes, fugiunt in castra Pelasgi 
uiribus exhaustis et uastis undique firmant 
obicibus muros. Tum saxo Martius Hector 
perfringit portas ferrataque robora laxat. 
Irrumpunt aditus Phryges atque in limine primo 
restantes sternunt Graios ualloque cateruas 
deturbant, alii scalas in moenia poscunt 
et iaciunt ignes: auget uictoria uires. 
De muris pugnant Danai turresque per altas. 
Saxa uolant, subeunt acta testudine Troes 
ascenduntque aditus et portis uiribus instant. 
Turbati fugiunt omnes iam castra Pelasgi 
et scandunt puppes. Vrget Troiana iuuentus 
telaque crebra iacit: resonat clamoribus aether. 
Neptunus uires Danais animumque ministrat: 
pugna ingens oritur, furit istinc hostis et illinc. 
Idomenei dextra cadit Asius; Hector atrocem 
Amphimachum obtruncat nec non occumbit in armis 
Anchisae gener Alcathous, quem fuderat ense 
magnanimus ductor Rhytieus. Tunc feruidus hasta 
Deiphobus ferit Ascalaphum mergitque sub undas. 
Hector ubique ferus uiolento pectore saeuit, 
quem saxo ingenti percussum maximus Aiax 
depulit et toto prostratum corpore fudit. 
Concurrit Troiana manus iuuenemque uomentem 
sanguineos fluctus Xanthi lauere fluentis. 
Inde iterum ad pugnam redeunt; fit maxima caedes 
amborum et manat tellus infecta cruore. 
Polydamas ualido Prothoenora percutit ictu, 
Archelochumque Antenoriden Telamonius Aiax, 
Boeotumque Acamas Promachum, quem sternit atrocis 
Penelei dextra; inde cadit Priameia pubes 
acrius insurgunt Troes ad Achaica bella 
&lt;&gt; 
pulsa metu uallumque et muros aggere saeptos 
transiliunt, alii fossas uoluuntur in ipsas. 
Aduolat interea Danaum metus impiger Hector: 
confugiunt iterum ad classes Agamemnonis alae 
atque inde aduersis propellunt uiribus hostem. 
Fit pugna ante rates, saeuit Mauortius Hector 
et poscit flammas totamque incendere classem 
apparat. Huic ualidis obsistit uiribus Aiax, 
stans prima in puppi, clipeoque incendia saeua 
sustinet et solus defendit mille carinas. 
Hinc iaciunt Danai robustae cuspidis hastas, 
illinc ardentes taedas Phryges undique iactant; 
per uastos sudor pugnantum defluit artus. 
Non ualet ulterius cladem spectare suorum 
Patroclus subitoque armis munitus Achillis 
prouolat et falsa conterret imagine Troas. 
Qui modo turbabant Danaos animoque fremebant, 
nunc trepidi fugiunt, fugientibus imminet ille 
perturbatque ferox acies uastumque per agmen 
sternit et ingenti Sarpedona uulnere fundit 
et nunc hos cursu nunc illos praeterit ardens 
proeliaque horrendi sub imagine uersat Achillis. 
Quem postquam socias miscentem caede cateruas 
turbantemque acies respexit feruidus Hector, 
tollit atrox animos uastisque immanis in armis 
occurrit contra magnoque hunc increpat ore: 
"Huc, age, huc conuerte gradum, fortissime Achilles: 
iam nosces ultrix quid Troica dextera possit 
et quantum bello ualeat fortissimus Hector. 
Nam licet ipse suis Mauors te protegat armis, 
inuito tamen haec perimet te dextera Marte." 
Ille silet spernitque minas animosaque dicta, 
ut quem mentitur uerus credatur Achilles. 
Tunc prior intorquet collectis uiribus hastam 
Dardanides, quam prolapsam celeri excipit ictu 
Patroclus redditque uices et, mutua dona, 
quod clipeo excussum uiridi tellure resedit. 
Tunc rigidos stringunt enses et comminus armis 
inter se miscent, donec Troianus Apollo 
mentitos uultus simulati pandit Achillis 
denudatque uirum, quem bello maximus Hector 
pugnantem falsis postquam deprendit in armis, 
irruit et iuuenem nudato pectore ferro 
traicit et uictor Vulcania detrahit arma. 
Vindicat exstincti corpus Telamonius Aiax 
oppositoque tegit clipeo. Priameia pubes 
laetitia exsultat, Danai sua uulnera maerent. 
Interea iuuenis tristi cum pube suorum 
Nestorides in castra ferunt miserabile corpus. 
Tunc ut Pelidae aures diuerberat horror, 
palluit infelix iuuenis, calor ossa reliquit; 
membra simul lacrimans materno innectit amictu, 
deflens Aeacides tristi de caede sodalis; 
unguibus ora secat comptosque in puluere crines 
deformat, scindit firmo de pectore uestes 
et super exstincti prostratus membra sodalis 
crudeles fundit questus atque oscula figit. 
Mox ubi depositi gemitus lacrimaeque quierunt: 
"Non impune mei laetabere caede sodalis, 
Hector" - ait - "magnoque meo, uiolente, dolori 
persolues poenas atque istis uictor in armis, 
in quibus exsultas, fuso moriere cruore." 
Post haec accensus furiis decurrit ad aequor 
fortiaque arma Thetin supplex rogat: illa relictis 
fluctibus auxilium Vulcani protinus orat. 
Excitat Aetnaeos calidis fornacibus ignes 
Mulciber et ualidis fuluum domat ictibus aurum. 
Mox effecta refert diuinis artibus arma. 
Euolat inde Thetis; quae postquam magnus Achilles 
induit, in clipeum uultus conuertit atroces. 
Illic Ignipotens mundi caelauerat arcem 
sideraque et liquidis redimitas undique nymphis 
Oceani terras et cinctum Nerea circum 
astrorumque uices dimensaque tempora noctis, 
quattuor et mundi partes, quantum Arctos ab Austro 
et quantum occasus roseo distaret ab ortu, 
Lucifer unde suis, unde Hesperus unus uterque 
exoreretur equis, et quantum in orbe mearet 
Luna caua et nitida lustraret lampade caelum; 
addideratque fretis sua numina: Nerea magnum 
Oceanumque senem nec eundem Protea semper, 
Tritonasque feros et amantem Dorida fluctus; 
fecerat et liquidas mira Nereidas arte. 
Terra gerit siluas horrendaque monstra ferarum 
fluminaque et montes cumque altis oppida muris, 
in quibus exercent leges annosaque iura 
certantes populi; sedet illic aequus utrisque 
iudex et litem discernit fronte serena. 
Parte alia castae resonant Paeana puellae 
dantque choros molles et tympana dextera pulsat; 
ille lyrae graciles extenso pollice chordas 
percurrit septemque modos modulatur auenis: 
carmina componunt mundi resonantia motum. 
Rura colunt alii, sulcant grauia arua iuuenci 
maturasque metit robustus messor aristas 
et gaudet pressis immundus uinitor uuis; 
tondent prata greges, pendent in rupe capellae. 
Haec inter mediis stabat Mars aureus armis, 
quem diua poesis reliquae* circaque sedebant 
anguineis maestae Clotho Lachesisque capillis. 
Talibus ornatus donis Thetideius heros 
in medias acies immani turbine fertur, 
cui uires praebet casta cum Pallade Iuno 
dantque animos iuueni. Vidit Cythereius heros 
occurritque uiro, sed non cum uiribus aequis 
Aeacidae nec compar erat, tamen ira coegit 
conferre inuictis iuuenem cum uiribus arma. 
Quem nisi seruasset magnarum rector aquarum, 
ut profugus laetis Troiam repararet in aruis 
Augustumque genus claris submitteret astris, 
non clarae gentis nobis mansisset origo. 
Inde agit Aeacides infesta cuspide Teucros 
ingentemque modum prosternit caede uirorum, 
sanguinis Hectorei sitiens. At Dardana pubes 
confugit ad Xanthi rapidos perterrita fluctus 
auxiliumque petit diuini fluminis; ille 
instat et in mediis pugnatur gurgitis undis. 
Ira dabat uires; stringuntur sanguine ripae 
sparsaque per totos uoluuntur corpora fluctus. 
At Venus et Phrygiae gentis tutator Apollo 
cogunt in Danaos Xanthi consurgere fluctus, 
ut fera terribili miscentem proelia dextra 
obruat Aeaciden; qui protinus undique totis 
exspatiatur aquis et uasto gurgite praeceps 
uoluitur atque uirum torrentibus impedit undis 
praetardatque gradus. Ille omni corpore saeuas 
contra pugnat aquas aduersaque flumina rumpit 
et modo disiectos umeris modo pectore uasto 
propellit fluctus. Quem longe prouida Iuno 
asseruit, rapidae quia cederet, ignibus, undae, 
sanctaque pugnarunt inter se numina diuum. 
Rursus agit Phrygias ingenti caede cateruas 
horridus Aeacides bellique ardore resumpto 
funereas acies horrendaque proelia miscet. 
Non illum uis ulla mouet, non saeua fatigant 
pectora bellando; uires successus adauget. 
Percussi dubitant trepida formidine Troes 
atque intra muros exhausta paene salute 
confugiunt portasque obiecto robore firmant. 
Vnus tota salus in quo Troiana manebat 
Hector adest, quem non durae timor undique mortis, 
non patriae tenuere preces, quin obuius iret 
et contra magnum contendere uellet Achillem. 
Quem procul ut uidit tectum caelestibus armis, 
ante oculos subito uisa est Tritonia Pallas 
pertimuit clausisque fugit sua moenia circum 
infelix portis, sequitur Nereius heros: 
in somnis ueluti, cum pectora terruit ira, 
hic cursu super insequitur, fugere ille uidetur, 
festinantque ambo, gressum labor ipse moratur, 
alternis poterant insistere coepta periclis, 
nec requies aderat, timor undique concitat iras. 
Spectant de muris miseri sua fata parentes 
pallentemque uident supremo tempore natum 
quem iam summa dies suprema luce premebat. 
Huic subito ante oculos similis Tritonia fratri 
occurrens iuuenem simulato decipit ore; 
nam cum Deiphobi tutum se credidit armis, 
transtulit ad Danaos iterum sua numina Pallas. 
Concurrunt iactis inter se comminus hastis 
inuicti iuuenes: hic uastis intonat armis, 
ille hostem ualidum nequiquam umbone repellit 
alternisque ferox mutat congressibus ictus. 
Sudor agit riuos, ensem terit horridus ensis 
collatusque haeret pede pes et dextera dextrae. 
Hastam iam manibus saeuus librabat Achilles 
inque uirum magnis emissam uiribus egit, 
quam praeterlapsam uitauit callidus Hector. 
Exclamant Danai. Contra Priameius heros 
uibratum iaculum Vulcania torquet in arma. 
Nec successus adest: nam duro inflectitur auro 
dissiluitque mucro. Gemuerunt agmina Troum. 
Concurrunt iterum collatis fortiter armis 
inque uicem duros euitant comminus enses. 
Nec sufferre ualet ultra sortemque supremam 
stantemque Aeaciden defectis uiribus Hector. 
Dumque retro cedit fraternaque rebus in artis 
respicit auxilia et nullam uidet esse salutem, 
sensit adesse dolos. Quid agat? quae numina supplex 
inuocet? et toto languescunt corpore uires 
auxiliumque negant; retinet uix dextera ferrum, 
nox oculos inimica tegit nec subuenit ullum 
defesso auxilium; pugnat moriturus et alto 
corde premit gemitus. Instat Nereius heros 
turbatumque premit procul undique; tunc iacit hastam 
et medias rigida transfixit cuspide fauces. 
Exsultant Danai, Troes sua uulnera deflent. 
Tunc sic amissis infelix uiribus Hector: 
"En concede meos miseris genitoribus artus, 
quos pater infelix multo mercabitur auro: 
dona feres uictor. Priami nunc filius orat, 
te Priamus, dux ille ducum, quem Graecia solum 
pertimuit: si, nec precibus nec munere uictus, 
nec lacrimis miseri nec clara gente moueris, 
afflicti miserere patris: moueat tua Peleus 
pectora pro Priamo, pro nostro corpore Pyrrhus." 
Talia Priamides. Quem contra durus Achilles: 
"Quid mea supplicibus temptas inflectere dictis 
pectora, quem possem direptum more ferarum, 
si sineret natura, meis absumere malis? 
Te uero tristesque ferae cunctaeque uolucres 
diripient, auidosque canes tua uiscera pascent. 
Haec ex te capient Patrocli gaudia manes, 
si sapiunt umbrae." Dum talia magnus Achilles 
ore truci iactat, uitam miserabilis Hector 
reddidit. Hunc animi nondum satiatus Achilles 
deligat ad currum pedibusque exsanguia membra 
ter circum muros uictor trahit; altius ipsos 
fert domini successus equos. Tum maximus heros 
detulit ad Danaos foedatum puluere corpus. 
Laetantur Danai, plangunt sua uulnera Troes 
et pariter captos deflent cum funere muros. 
Interea uictor defleti corpus amici 
funerat Aeacides pompasque ad funera ducit. 
Tum circa tumulum miseros rapit Hectoris artus 
et uapido cineri ludorum indicit honores. 
Tydides *tyrsin* cursu pedibusque ferocem 
Merionem superat; luctando uincitur Aiax 
cuius decepit uires Laertius astu; 
caestibus aduersis cunctos superauit Epeos 
et disco forti Polypoetes depulit omnes 
Merionesque arcu. Tandem certamine misso 
in sua castra redit turbis comitatus Achilles. 
Flent miseri amissum Phryges Hectora totaque maesto 
Troia sonat planctu; fundit miseranda querelas 
infelix Hecube saeuisque arat unguibus ora 
Andromacheque suas scindit de pectore uestes, 
heu tanto spoliata uiro. Ruit omnis in uno 
Hectore causa Phrygum, ruit hoc defensa senectus 
afflicti miseranda patris, quem nec sua coniunx 
turbaque natorum nec magni gloria regni 
oblitum tenuit uitae, quin iret inermis 
et solum inuicti castris se redderet hostis. 
Mirantur Danaum proceres, miratur et ipse 
Aeacides animum miseri senis; ille trementes 
affusus genibus tendens ad sidera palmas 
haec ait: "O Graiae gentis fortissime Achilles, 
o regnis inimice meis, te Dardana solum 
uicta tremit pubes, te sensit nostra senectus 
crudelem nimium. Nunc sis mitissimus oro 
et patris afflicti genibus miserere precantis 
donaque quae porto miseri pro corpore nati 
accipias; si nec precibus nec flecteris auro, 
in senis extremis tua dextera saeuiat annis: 
saltem saeua pater comitabor funera nati! 
Nec uitam mihi nec magnos *concedere* honores, 
sed funus crudele meum! Miserere parentis 
et pater esse meo mitis de corpore disce. 
Hectoris interitu uicisti Dardana regna, 
uicisti Priamum: sortis reminiscere uictor 
humanae uariosque ducum tu respice casus." 
His tandem precibus grandaeuum motus Achilles 
alleuat a terra corpusque exsangue parenti 
reddidit Hectoreum. Post haec sua dona reportat 
in patriam Priamus tristesque ex more suorum 
apparat exsequias extremaque funera ducit. 
Tum pyra construitur, qua bis sex corpora Graium 
quadrupedesque adduntur equi currusque tubaeque 
et clipei galeaeque cauae argutaque tela. 
Haec super ingenti gemitu componitur Hector: 
stant circum Iliades matres manibusque decoros 
abrumpunt crines laniataque pectora plangunt: 
illo namque rogo natorum funera cernunt. 
Tollitur et iuuenum magno cum murmure clamor 
flebilis: ardebat flamma namque Ilion illa. 
Inter quos gemitus laniato pectore coniunx 
prouolat Andromache mediosque immittere in ignes 
se cupit Astyanacta tenens, quam iussa suarum 
turba rapit. Contra tamen omnibus usque resistit, 
donec collapsae ceciderunt robora flammae 
inque leues abiit tantus dux ille fauillas. 
Sed iam siste gradum finemque impone labori, 
Calliope, uatisque tui moderare carinam, 
Remis quem cernis stringentem litora paucis, 
Iamque tenet portum metamque potentis Homeri. 
Pieridum comitata cohors, summitte rudentes 
Sanctaque uirgineos lauro redimita capillos 
Ipsa tuas depone lyras. Ades, inclita Pallas, 
Tuque faue cursu uatis iam, Phoebe, peracto.
 
 
 
 
 
	 The Miscellany 
	 The Latin Library 
	 The Classics Page