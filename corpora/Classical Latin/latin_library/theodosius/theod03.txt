Theodosiani Codex: Liber III
		 

		 
		 
	 
	
 

 IMPERATORI THEODOSIANI CODEX
 
LIBER TERTIUS
 

 

 
CTh.3.1.0. De contrahenda emptione 
 
CTh.3.2.0. De commissoria rescindenda. 
 
CTh.3.3.0. De patribus, qui filios distraxerunt. 
 
CTh.3.4.0. De aediliciis actionibus. 
 
CTh.3.5.0. De sponsalibus et ante nuptias donationibus 
 
CTh.3.6.0. Si provinciae rector vel ad eum pertinentes sponsalia dederint. 
 
CTh.3.7.0. De nuptiis. 
 
CTh.3.8.0. De secundis nuptiis. 
 
CTh.3.9.0. Si secundo nupserit mulier, cui maritus usumfructum reliquerit. 
 
CTh.3.10.0. Si nuptiae ex rescripto petantur. 
 
CTh.3.11.0. Si quacumque* praeditus potestate nuptias petat invitae. 
 
CTh.3.12.0. De incestis nuptiis 
 
CTh.3.13.0. De dotibus. 
 
CTh.3.14.0. De nuptiis gentilium. 
 
CTh.3.15.0. De fideiussoribus dotium. 
 
CTh.3.16.0. De repudiis. 
 
CTh.3.17.0. De tutoribus et curatoribus creandis. 
 
CTh.3.18.0. Qui petant 
 
CTh.3.30.0. De administratione et periculo tutorum et curatorum 
 
CTh.3.31.0. De excusatione tutorum 
 
CTh.3.32.0. De praediis minorum sine decreto non alienandis 
 

 

 
CTh.3.1.0. De contrahenda emptione 
 

 

 
CTh.3.1.1 [=brev.3.1.1] 
 

 
Imp. constantinus a. ad profuturum pf. annonae. venditionis atque emptionis* fidem, nulla circumscriptionis violentia facta, rumpi
minime decet. nec enim sola pretii vilioris querela contractus sine ulla culpa celebratus litigioso strepitu turbandus est. pp. id. aug.
constantino a. v. et licinio caes. coss. 
 

 
interpretatio. quum inter ementem et vendentem res fuerit definito pretio comparata, quamvis plus valeat, quam ad praesens venditur,
hoc tantummodo requirendum est, si nihil fraudis vel violentiae egit ille, qui comparasse probatur. et si voluerit revocare, qui vendidit,
nullatenus permittatur 
 

 

 
CTh.3.1.2pr. [=brev.3.1.2pr.] 
 

 
Idem a. ad gregorium. qui comparat, censum rei comparatae cognoscat: neque liceat alicui, rem sine censu vel comparare vel vendere.
inspectio autem publica vel fiscalis esse debebit hac lege, ut, si aliquid sine censu venierit, et id ab alio deferetur, venditor quidem
possessionem, comparator vero id, quod dedit pretium, fisco vindicante, perdat. 
 

 

 
CTh.3.1.2.1 [=brev.3.1.2.1] 
 

 
Id etiam placuit, neminem ad venditionem rei cuiuslibet accedere, nisi eo tempore, quo inter venditorem et emptorem* contractus
solenniter explicatur, certa et vera proprietas a vicinis demonstretur; usque eo legis istius cautione currente, ut, etiamsi subsellia vel, ut
vulgo aiunt, scamna vendantur, ostendendae proprietatis probatio compleatur. 
 

 

 
CTh.3.1.2.2 [=brev.3.1.2.2] 
 

 
Nec inter emptorem* et venditorem solennia in exquisitis cuniculis celebrentur, sed fraudulenta venditio penitus sepulta depereat. dat.
prid. non. febr. constantinopoli, feliciano et titiano coss. 
 

 
interpretatio. quicumque* villam comparat, tributum rei ipsius, sicuti et ius possessionis se comparasse cognoscat, quia non licet ulli
agrum sine tributo vel solutione fiscali aut comparare aut vendere. quod si suppressa fiscali solutione aliquis vendere ausus fuerit vel
comparare praesumpserit*, noverint, inter quos talis fuerit secreta transactione contractus, quod et ille pretium perdat, qui emptor*
accesserit, et venditor possessionem amittat, quia iubetur, ut vicini rei, quae venditur, testes esse debeant et praesentes, in tantum, ut
etiam de mediocribus rebus si quid in usum venditur, ostendi vicinis placeat, et sic comparari, ne aliena vendantur 
 

 

 
CTh.3.1.3 [=brev.3.1.3] 
 

 
Imp. iulianus a. ad iulianum comitem orientis. patrui mei constantini constitutionem iubemus aboleri, qua praecepit, minores feminas
consortio virorum copulatas sine decreti interpositione venditiones posse celebrare, si viri earum consensum pariter atque
subscriptionem instrumentis putaverint esse praebendam, quoniam absurdum est, maritos eis interdum inopes obligari, quum possint,
venditionis iure ipso non valente, res proprias recipere ab iis, qui se illicitis contractibus miscuerunt. vetus igitur ius revocamus, ut omnis
venditio, quaecumque* fuerit a minore, viro sive femina, sine decreti interpositione celebrata, nulla ratione subsistat. dat. viii. id. dec.
antiochia, mamertino et nevitta coss. 
 

 
interpretatio. constantini imperatoris fuerat lege praeceptum, ut minores aetate feminae, si maritos haberent, cum illorum consensu
possent de facultatibus suis aliqua vendere. sed hoc praesenti lege remotum est, atque id observandum erit, ut in annis minoribus
constituti, seu vir seu femina, si ita necessitas exegerit, ut aliquid vendere velint, qui comparare voluerit, auctoritate iudicis aut consensu
curiae muniatur: nam aliter a minoribus facta venditio non valebit 
 

 

 
CTh.3.1.4 [=brev.3.1.4] 
 

 
Imppp. grat., valentin. et theodos. aaa. ad hypatium pf. p. quisquis maior aetate atque administrandis familiarum suarum curis idoneus
comprobatus praedia, etiam procul posita, distraxerit, etiamsi praedii forte totius quolibet casu minime facta distractio est, repetitionis in
reliquum, pretii nomine vilioris, copiam minime consequatur. neque inanibus immorari sinatur obiectis, ut vires sibimet locorum causetur
incognitas, qui familiaris rei scire vires vel merita atque emolumenta debuerit. dat. vi. non. mai. mediolano, merobaude ii. et saturnino
coss. 
 

 
interpretatio. quaecumque* persona iam perfecta aetate domum suam regere potest, si villam, domum vel quodlibet aliud, habita pretii
definitione, vendiderit, et forsitan postea opponere velit, quod minus pretii acceperit, quam res valebat, quia forte agrum, quem vendidit,
longe positus ignorasse se dicat, non ideo venditio poterit revocari: quia aetas perfecta potuit scire, quid venderet, aut quo pretio res
vendenda valere potuisset 
 

 

 
CTh.3.1.5 [=brev.3.1.5] 
 

 
Iidem aaa. cynegio pf. p. ne quis omnino iudaeorum christianum comparet servum neve ex christiano iudaicis sacramentis attaminet. quod
si factum publica indago compererit, et servi abstrahi debent, et tales domini congruae atque aptae facinori poenae subiaceant: addito eo,
ut, si qui apud iudaeos vel adhuc christiani servi vel ex christianis iudaei reperti fuerint, soluto per christianos competenti pretio ab
indigna servitute redimantur. accepta x. kal. oct. rhegio, richomere et clearcho coss. 
 

 
interpretatio. convenit ante omnia observari, ut nulli iudaeo servum christianum habere liceat, certe nullatenus audeat, ut christianum, si
habuerit, ad suam legem transferre praesumat. quod si fecerit, noverit se sublatis servis poenam dignam tanto crimine subiturum: nam
ante legem datam id fuerat statutum, ut pro christiano servo, si inquinatus fuisset pollutione iudaica, sciret sibi pretium, quod dederat, a
christianis esse reddendum, ut servus in christiana lege permaneret 
 

 

 
CTh.3.1.6 [=brev.3.1.6] 
 

 
Iidem aaa. flaviano pf. p. illyrici et italiae. dudum proximis consortibusque concessum erat, ut extraneos ab emptione* removerent, neque
homines suo arbitratu vendenda distraherent. sed quia gravis haec videtur iniuria, quae inani honestatis colore velatur, ut homines de
rebus suis facere aliquid cogantur inviti, superiore lege cassata, unusquisque suo arbitratu quaerere vel probare possit emptorem*. dat. vi.
kal. iun. vincentiae, tatiano et symmacho coss. 
 

 
interpretatio. prior ordinatio legis fuerat, ut si unus ex consortibus pro quacumque* necessitate rem vendere voluisset, extraneus emendi
licentiam non haberet. sed hoc melius probatur indultum, ut quicumque* de rebus suis libero utatur arbitrio, et praetermissis consortibus
vel propinquis, cui voluerit, vendendi liberam habeat facultatem 
 

 

 
CTh.3.1.7 [=brev.3.1.7] 
 

 
Iidem aaa. remigio pf. augustali. semel inter personas legitimas initus empti* contractus et venditi ob minorem annumeratam pretii
quantitatem nequeat infirmari. dat. iii. kal. april. constantinopoli, arcadio a. iv. et honorio a. iii. coss. 
 

 
interpretatio. quum inter duas quascumque* personas de pretio cuiuscumque* rei convenerit, quamvis vilius, quam valebat, res fuerit
comparata, nullatenus revocetur 
 

 

 
CTh.3.1.8 [=brev.3.1.8] 
 

 
Iidem aaa. messalae pf. p. post alia: hi, qui imposita fuga munera civitatis provinciarumque destituunt et ineundos furtim existimant esse
contractus, intelligant, sibi nihil haec profutura esse commenta, et pretio emptorem* mulctandum esse, quod dederit etc. dat. xii. kal.
sept. theodoro v. c. cos. 
 

 
interpretatio. quicumque* debita curiae servitia aut patriae suae fugientes, res suas occulte vendere voluerint, sciant non posse valere,
quod fecerint, et se ipsos ad debita servitia revocandos, et illos, qui emerint, pretium perdituros 
 

 

 
CTh.3.1.9 [=brev.3.1.9] 
 

 
Impp. honor. et theodos. aa. ad populum. venditiones, donationes, transactiones, quae per potentiam extortae sunt, praecipimus
infirmari. dat. xiii. kal. mart. constantinopoli, honorio x. et theodos. vi. aa. coss. 
 

 
interpretatio. sciant omnes, quaecumque* a potentioribus personis oppressi aut donaverint aut vendiderint, posse revocari 
 

 

 
CTh.3.1.10 
 

 
Honorius et theodosius aa. palladio praefecto praetorio. in administratione et in militia positis emendi licentiam denegatam superflua
nonnullorum dicitur esse persuasio, cum lex divi honorii ad palladium praefectum praetorio missa in theodosianum redacta corpus hanc
copiam talibus legatur dedisse personis. (.......). 
 

 

 
CTh.3.2.0. De commissoria rescindenda. 
 

 

 
CTh.3.2.1 [=brev.3.2.1] 
 

 
Imp. constantinus a. ad populum. quoniam inter alias captiones praecipue commissoriae legis crescit asperitas, placet infirmari eam et in
posterum omnem eius memoriam aboleri. si quis igitur tali contractu laborat, hac sanctione respiret, quae cum praeteritis praesentia
quoque depellit et futura prohibet. creditores enim, re amissa, iubemus recipere, quod dederunt. dat. prid. kal. febr. serdica, constantino
a. vi. et constantino caes. coss. 
 

 
interpretatio. commissoriae cautiones dicuntur, in quibus debitor creditori suo rem, ipsi oppignoratam ad tempus, vendere per
necessitatem conscripta cautione promittit: quod factum lex ista revocat et fieri penitus prohibet: ita ut, si quis creditor rem debitoris sub
tali occasione visus fuerit comparare, non sibi de instrumentis blandiatur, sed quum primum voluerit ille, qui oppressus debito vendidit,
pecuniam reddat et possessionem suam recipiat 
 

 

 
CTh.3.3.0. De patribus, qui filios distraxerunt. 
 

 

 
CTh.3.3.1 [=brev.3.3.1] 
 

 
Imppp. valentin., theodos. et arcad. aaa. tatiano pf. p. omnes, quos parentum miseranda fortuna in servitium, dum victum requirit,
addixit, ingenuitati pristinae reformentur. nec sane remunerationem pretii debet exposcere, cui non minimi temporis spatio satisfecit
ingenuus. dat. v. id. mart. mediolano, tatiano et symmacho coss. 
 

 
interpretatio. si quemcumque* ingenuum pater faciente egestate vendiderit, non poterit in perpetua servitute durare, sed ad
ingenuitatem suam, si servitio suo satisfecerit, non reddito etiam pretio, revertatur 
 

 

 
CTh.3.4.0. De aediliciis actionibus. 
 

 

 
CTh.3.4.1 [=brev.3.4.1] 
 

 
Imppp. valentin., theodos. et arcad. aaa. nebridio pf. u. habito semel bonae fidei contractu mancipioque suscepto et pretio dissoluto, ita
demum repetendi pretii potestas est ei, qui mancipium comparaverit, largienda, si illud, quod dixerit fugitivum, potuerit exhibere. hoc
enim non solum in barbaris, sed etiam in provincialibus servis iure praescriptum est. dat. iii. kal. iul. constantinopoli, honorio n. p. et
evodio v. c. coss. 
 

 
interpretatio. quum inter emptorem* ac venditorem de mancipii pretio convenerit et fuerit conscripta venditio, nullatenus poterit
revocari, nisi forte ille, qui emit mancipium, probaverit fugitivum, et tunc habebit licentiam pretium recipere, si mancipium reddiderit
venditori 
 

 

 
CTh.3.5.0. De sponsalibus et ante nuptias donationibus 
 

 

 
CTh.3.5.1 [=brev.3.5.1] 
 

 
Imp. constantinus a. ad rufinum pf. p. pater noster nullam voluit liberalitatem valere, si actis inserta non esset. nos etiam inter sponsos
ac sponsas omnesque personas eam solam donationem ex promulgatae legis tempore valere sancimus, quam testificatio actorum secuta
est. dat. iv. id. mai. sirmio, constantino a. v. et licinio caes. coss. 
 

 
interpretatio. ante tempus legis istius donationes etiam sine gestorum testificatione valebant. nunc vero post hanc legem nec nuptialis
nec quaelibet alia inter quascumque* personas donatio, de quibuscumque* rebus, valere potest, si gestis non fuerit allegata 
 

 

 
CTh.3.5.2pr. [=brev.3.5.2.pr.] 
 

 
Idem a. ad maximum pf. u. quum veterum sententia displiceat, quae donationes in sponsam nuptiis quoque non secutis decrevit valere,
ea, quae largiendi animo inter sponsos et sponsas iure celebrantur, redigi ad huiusmodi condiciones* iubemus, ut, sive in potestate patris
degere sive ullo modo proprii videantur esse iuris, et tanquam futuri causa matrimonii aliquid sibi ipsi vel consensu parentum mutuo
largiantur, siquidem sponte vir sortiri noluerit uxorem, id, quod ab eo donatum fuerit, nec repetatur traditum, et si quid apud donatorem
resedit, ad sponsam summotis ambagibus transferatur. 
 

 

 
CTh.3.5.2.1 [=brev.3.5.2.1] 
 

 
Quod si matrimonii non contrahendi causa ab sponsa, vel in cuius agit potestate, detegatur exstitisse, tunc sponso eiusque heredibus sine
aliqua deminutione redhibeatur. 
 

 

 
CTh.3.5.2.2 [=brev.3.5.2.2] 
 

 
Quae similiter observari oportet, et si ex parte sponsae in sponsum donatio facta sit; nullis causis ulterius requirendis, ne forte mores aut
origo dicatur, vel quicquam aliud opponatur, quod sibi quisquam non convenire existimat, quum longe ante, quam sponsalia contrahantur,
haec cuncta prospici debuerint. sola igitur indagetur voluntas, et mutata animi sententia ad restitutionem seu repetitionem rerum
donaturum sufficiat, quum universis cautionibus pulsis, nihil amplius constare debeat, nisi ut appareat, qui sibi contrahendum
matrimonium dixerit displicere. 
 

 

 
CTh.3.5.2.3 [=brev.3.5.2.3] 
 

 
Et quoniam fieri potest, ut moriatur alter adhuc incolumi voluntate prius, quam nuptiae contrahantur, congruum duximus, eo, in quem
fuerat facta donatio, ante matrimonii diem functo, quae sponsaliorum titulo vel data vel ullo genere donata sunt, ad eum, qui donaverat,
revocari: eo etiam, qui donaverat, ante nuptias mortuo, mox infirmari donationem, et ad eius heredes sine aliqua difficultate retrahi res
donatas. 
 

 

 
CTh.3.5.2.4 [=brev.3.5.2.4] 
 

 
Quod beneficium usque ad personam patris aut matris, filiorum etiam, si qui de priore matrimonio fuerint, stare decernimus, si
quocumque* modo ex his persona aliqua defuncto successerit. quod si ex his nulla persona defuncti heres habetur, sed ex reliquis gradibus
quisquam succedat, donationes convenit etiam non insecutis ex causa mortis nuptiis convalescere, quoniam illis tantum personis
credimus consulendum. dat. xvii. kal. nov. prop. vi. kal. sstas roma, constantino a. v. et licinio caes. coss. 
 

 
interpretatio. quoties inter sponsos et sponsas de futuris nuptiis specialiter fuerit definitum, et donationem sponsaliciae* largitatis vir
in sponsam suam aut ex consensu parentum aut ipse, si sui iuris est, propria voluntate conscripserit et omni eam scripturarum
solennitate firmaverit, ita ut et gesta legitime facta doceantur, et introductio locorum vel rerum traditio subsequatur: quicquid tali et tam
solenni donatione ad ius dominiumque sponsae transierit, si vir sponte eam, quam depectus est factis supra scriptis solennibus chartis,
accipere noluerit uxorem, omnia, quae sunt tradita, non reposcat. et si quid de nominatis tam solenniter rebus et traditis apud se habere
dignoscitur, ad sponsae dominium, quam accipere noluit, sine dilatione aliqua transferatur. reliquum legis istius opus non fuit explanare,
quia sequentibus legibus vacuatur 
 

 

 
CTh.3.5.3 [=brev.3.5.3] 
 

 
Idem a. valeriano agenti vicariam praefecturam. quamvis in lucro nec feminis ius ignorantibus subveniri soleat, contra aetatem adhuc
imperfectam locum hoc non habere, retro principum statuta declarant. ne igitur soluta matrimonii caritate inhumanum aliquid statuatur,
censemus, si futuris coniugibus tempore nuptiarum intra aetatem constitutis res fuerint donatae et traditae, non ideo eas posse revocari,
quia actis consignare donationem quondam maritus noluit. dat. iv. kal. mai. gallicano et symmacho coss. 
 

 
interpretatio. quamquam et feminis, quae per fragilitatem interdum excusari possunt, in aliquibus causis, si negligentes fuerint, lex
subvenire noluerit, hic tamen specialiter voluit esse consultum, ut, si qua in pupillaribus annis marito fuerit copulata, et sponsaliciam*
largitatem per negligentiam actis non allegaverit, huius legis beneficio, etsi gesta desint, inviolabilem in suo dominio donationem noverit
permanere 
 

 

 
CTh.3.5.4 
 

 
Idem a. pacatiano praefecto praetorio. si is, qui puellam suis nuptiis pactus est, intra biennium exsequi nubtias supersederit eiusque
spatii fine decurso in alterius postea coniunctionem puella pervenerit, nihil fraudis ei sit, quae nuptias maturando vota sua diutius ludi
non passa est. dat. prid. id. april. marcianopoli pacatiano et hilariano conss. (332 apr. 12). 
 

 

 
CTh.3.5.5 [=brev.3.5.4] 
 

 
Idem a. ad pacatianum pf. u. patri puellae aut tutori aut curatori aut cuilibet eius affini non liceat, quum prius militi puellam desponderit,
eandem alii in matrimonium tradere. quod si intra biennium, ut perfidiae reus in insulam relegetur. quod si pactis nuptiis, transcurso
biennio, qui puellam desponderit, alteri eandem sociaverit, in culpam sponsi potius quam puellae referatur, nec quicquam noceat ei, qui
post biennium puellam marito alteri tradidit. dat. prid. id. april. martianopoli, pacatiano et hilariano coss. 
 

 
interpretatio. si quis aut privatus aut militans, postquam sponderit, cum patre, tutore vel curatore puellae vel propinquis de puellae
coniunctione definierit, debet post definitionem intra biennium nuptias celebrare. quod si tarditate aut negligentia sponsi biennii tempus
excesserit, et alio viro se puella coniunxerit, absoluta erit a calumnia, vel ipsa, vel quicumque* suorum eam tradiderit: quia culpa est illius,
qui differendo coniunctionem suam alteri nubendi locum patefecit. nam si intra biennium data fuerit, quid observetur, evidentius sequente
lege cognoscetur 
 

 

 
CTh.3.5.6pr. [=brev.3.5.5pr.] 
 

 
Idem a. ad tiberianum vicarium hispaniarum. si ab sponso rebus sponsae donatis interveniente osculo ante nuptias hunc vel illam mori
contigerit, dimidiam partem rerum donatarum ad superstitem pertinere praecipimus, dimidiam ad defuncti vel defunctae heredes,
cuiuslibet gradus sint et quocumque* iure successerint, ut donatio stare pro parte media et solvi pro parte media videatur: osculo vero
non interveniente, sive sponsus sive sponsa obierit, totam infirmari donationem et donatori sponso sive heredibus eius restitui. 
 

 

 
CTh.3.5.6.1 [=brev.3.5.5.1] 
 

 
Quod si sponsa, interveniente vel non interveniente osculo, sponsaliorum titulo, quod raro accidit, fuerit aliquid sponso largita, et ante
nuptias hunc vel illam mori contigerit, omni donatione infirmata, ad donatricem sponsam sive eius successores donatarum rerum
dominium transferatur. dat. id. iul. constantinopoli. accepta xiiii. kal. mai. hispali, nepotiano et facundo coss. 
 

 
interpretatio. si quando sponsalibus celebratis, interveniente osculo, sponsus aliquid sponsae donaverit, et ante nuptias sponsus
forsitan moriatur, tunc puella, quae superest, mediam donatarum solenniter rerum portionem poterit vindicare, et dimidiam mortui
heredes acquirunt, quocumque* per gradum successionis ordine venientes. si vero osculum non intervenerit, sponso mortuo nihil sibi
puella de rebus donatis vel traditis poterit vindicare. si vero a puella sponso aliquid donatum est, et mortua fuerit, quamvis aut
intercesserit aut non intercesserit osculum, totum parentes puellae sive propinqui, quod puella donaverat, revocabunt 
 

 

 
CTh.3.5.7 
 

 
.... dumtaxat servata oblatio habeat integrum robur, etsi nulla se testationi fides adcommodavit actorum; quippe satis est idoneus testium
convocatorum in haec vota conventus: dummodo in ceteris universis donationibus secundum constituta divi patris nostri actorum
confectio requiratur. dat. v id. iv agrippinae amantio et albino conss. (345 iun. 9 vel iul. 11). 
 

 

 
CTh.3.5.8 
 

 
Imp. iulianus a. ad hypatium vicarium urbis romae. quotiens sponsae in minori constitutae aetate futurae coniugi aliqua collata in praediis
italicis vel stipendiariis seu tributariis intercedente stipulatione donantur, largitas perpeti firmitate subsistat, etiamsi traditionis
sollemnitas defuisse videatur, ita tamen, ut etiam in his donationibus, quae in minores conferuntur, actorum confectio omnifariam
flagitetur. dat. viiii k. mart. antiochiae iuliano a. iiii et sallustio conss. (363 febr. 21). 
 

 

 
CTh.3.5.9 
 

 
Imppp. valentinianus, valens et gratianus aaa. ad probum praefectum praetorio. multa ante nuptias sponsaliorum nomine pro
sollemnitate traduntur, quae nequaquam in damnum debent dantis accrescere, sed mortua in matrimonio puella ad dantis commodum
revocari, veteri scilicet iure neglecto. patris igitur explosa persona propinquorumque his personis, quae ante coeptum matrimonium
videntur optulisse, incunctanter ea redhiberi oportet. dat. iii id. iul. treviris valentiniano et valente aa. conss. (368? 370? 373? iul. 13). 
 

 

 
CTh.3.5.10 
 

 
Imppp. gratianus, valentinianus et theodosius aaa. ad.... (380/1...). 
 

 

 
CTh.3.5.11pr. [=brev.3.5.6pr.] 
 

 
Imppp. grat., valentin. et theodos. aaa. eutropio pf. p. patri, matri, tutori vel cuicumque*, ante decimum puellae annum datis
sponsalibus, quadrupli poenam remittimus, etsi nuptiae non sequantur. et si interea puella decesserit, sponsalia iubemus sponso restitui. 
 

 

 
CTh.3.5.11.1 [=brev.3.5.6.1] 
 

 
Quod si decimo anno vel ultra pater quisve alius, ad quem puellae ratio pertinet, ante duodecim annos, id est usque ad undecimi metas,
suscepta crediderit pignora esse retinenda, deinceps adventante tempore nuptiarum a fide absistens quadrupli fiat obnoxius. 
 

 

 
CTh.3.5.11.2 [=brev.3.5.6.2] 
 

 
Viduae autem ratio diversa est, cui auxilium non suffragatur aetatis, scilicet ut ea, matrimonium non implens, ad quadruplum ex veteri
constitutione teneatur. 
 

 

 
CTh.3.5.11.3 [=brev.3.5.6.3] 
 

 
Duodecimo autem anno impleto quisquis de nuptiis paciscitur, si quidem pater, semet ipsum obliget, sive mater curatorve aut alii
parentes, puella fiat obnoxia. 
 

 

 
CTh.3.5.11.4 [=brev.3.5.6.4] 
 

 
Cui quidem contra matrem, tutorem, curatorem eumve parentem actio ex bono et aequo integra reservetur eorum pignorum, quae ex
propriis, iuxta poenam iuris, reddiderit facultatibus, si ad consensum accipiendarum arrarum ab his se ostenderit fuisse compulsam. dat.
xv. kal. iul. thessalonica, gratiano a. v. et theodos. a. i. coss. 
 

 
interpretatio. pater vel mater puellae, aut si pater defuerit, tutor, curator vel aliquis ex propinquis, si, antequam decimum annum puella
contingat, de nuptiis pacti fuerint et sponsalia susceperint, si postea mutata voluntate renuere voluerint, quem prius susceperant, non
addicuntur ad quadruplum, sed ea tantum, quae sunt suscepta, restituant: nam et si puella mortua fuerit, hoc tantum, quod acceperant,
reddunt. sin vero iam puella decimum agens annum usque ad undecimum plenum susceptas arras vel ipsa vel parentes, tutores
curatoresve tenuerint, id observandum est, ut, si fidem placiti mutare voluerint et illum renuant, cuius sponsalia suscepit, ad quadrupli
poenam sine dubio teneatur persona, quaecumque* de puellae nuptiis placitum fecit. quod si antequam annus undecimus compleatur,
pignora suscepta reddiderint, nullam de susceptis arris calumniam pertimescant. nam si vidua fuerit, nihil per aetatem poterit excusare, si
animum alibi diverterit et priorem sponsum renuere voluerit. tunc quaecumque* suscepit sponsaliorum titulo, in quadruplum reddat.
puella vero post duodecimum aetatis suae annum, si pater de nuptiis illius aliud facere voluerit, quam promisit, ad quadrupli poenam et
ipse tenendus est. si pater mortuus est, et de nuptiis puellae mater, tutor aut curator aut propinquus aliquis definierit, et puella alteri
nubere maluerit, ipsa sponso priori de propriis facultatibus satisfaciat in quadruplum, quod accepit: hac tamen condicione* servata, ut
postmodum contra praedictas personas agere possit, si illius arras, quem renuit, illis cogentibus invita suscepit 
 

 

 
CTh.3.5.12 [=brev.3.5.7] 
 

 
Impp. honor. et theodos. aa. ad marinianum pf. p. post alia: si pater pactum de filiae nuptiis inierit et humana sorte consumptus* ad
vota non potuerit pervenire, id inter sponsos firmum ratumque permaneat, quod a patre docebitur definitum, nihilque permittatur habere
momenti, quod cum defensore, ad quem minoris commoda pertinebunt, docebitur fuisse transactum. periniquum est enim, ut contra
patriam voluntatem redempti* forsitan tutoris aut curatoris admittatur arbitrium, quum plerumque etiam ipsius feminae adversus
commoda propria inveniatur laborare consilium etc. dat. iv. non. nov. ravenna, dd. nn. honorio xiii. et theodos. x. aa. coss. 
 

 
interpretatio. ubi de coniunctione filiae patris sententia fuerit definitum, si humano casu, antequam puella iungatur, mortuus fuerit
pater, mutari placitum nulla poterit ratione, nec habebit puella licentiam aliud faciendi, etiamsi mater aut tutor aut curator vel propinqui
alium fortasse voluerint suscipere, quam pater elegit. sed patris promissio circa sponsum, quem ipse suscepit, firma permaneat: nec ipsi
puellae suo consilio contra voluntatem patris aliud velle ulla ratione permittitur 
 

 

 
CTh.3.5.13 [=brev.3.5.8] 
 

 
Impp. theodos. et valentin. aa. hierio pf. p. post alia: si donationis instrumentum ante nuptias actorum solennitate firmatum sit, de
traditione, utrum nuptias antecesserit an secuta sit vel penitus praetermissa, minime perquiratur: in illa donatione, quae in omnibus intra
ducentorum solidorum est quantitatem, nec actorum confectione quaerenda. haec enim commoda nec mariti fraude, nec successorum eius
improbitate, nec scrupulositate iuris, si et imperite vel callide rerum offerendarum in dotem habeat donatio mentionem, denegari uxoribus
deceptis patimur vel his, qui in earum iura succedunt, sed a marito vel ab heredibus eius exacta restitui; illa manente lege, quae minoribus
aetate feminis etiam actorum testificatione omissa, si patris auxilio destitutae sint, iuste consuluit etc. dat. x. kal. mart. constantinopoli,
tauro et felice coss. 
 

 
interpretatio. si donatio sponsalicia* ante nuptias gestis inseritur, etiamsi res donata non traditur, non potest infirmari. in illa vero
donatione, cuius summa infra ducentorum solidorum pretium invenitur, etiamsi gesta defuerint, nulla feminis poterit sub quacumque*
calliditate aut obiectione calumnia commoveri, sed qualiscumque* cum die et tempore scriptura sufficiet. et ideo seu illa donatio, quae
sine traditione gestis habetur inserta, seu illa, quae infra ducentorum solidorum summam consistit, nullis calumniarum argumentis in
aliquo vacuentur, sed a marito vel ab heredibus eius feminis iubentur exacta restitui: illo tamen beneficio legis circa eas feminas, quae in
minoribus annis defuncto patre nuptae sunt, permanente, ut de quantalibet summa fuerit conscripta donatio, etiamsi gestis allegata non
fuerit, omni firmitate subsistat 
 

 

 
CTh.3.5.14 
 

 
.....Ion.O akindunon einai thn parabas[in] th mnhsth kai tw mnhsthri all en tw g bibliw tou veodosianou kwdikoj titlw ie h ie tou titlou
diatacij kratunei taj peri sustasewj twn gamwn poenas kai mexri tou diploi. 
 

 

 
CTh.3.6.0. Si provinciae rector vel ad eum pertinentes sponsalia dederint. 
 

 

 
CTh.3.6.1 [=brev.3.6.1] 
 

 
Imppp. grat., valentin. et theodos. aaa. eutropio pf. p. post alia: si quis in potestate publica positus atque honore administrandarum
provinciarum, qui parentibus aut tutoribus aut curatoribus aut ipsis, quae matrimonium contracturae sunt, potest esse terribilis,
sponsalia dederit, iubemus, ut deinceps, sive parentes sive eaedem mutaverint voluntatem, non modo iuris laqueis liberentur poenaeque
expertes sint, quae quadruplum statuit, sed extrinsecus data pignora lucrativa habeant, si ea non putent esse reddenda. quod ita late
patere volumus, ut non solum circa administrantes, sed et circa administrantium filios, nepotes, propinquos, participes domesticosque
censeamus, quibus tamen administrator operam dederit. impleri autem id postea matrimonium non vetamus, quod tempore potestatis ob
eas personas, de quibus locuti sumus, arris fuerat obligatum, si sponsarum consensus accedat. dat. xv. kal. iul. thessalonica, dd. nn.
gratiano a. v. et theodos. a. i. coss. 
 

 
interpretatio. iudex provinciae cuiuslibet vel quicumque* in administratione constitutus, si habeant aliqui adultos secum filios in
praedicto honore positi aut propinquos vel qui ipsis in consortio administrationis videntur adiuncti, si per potestatem aut comminando
parentibus aut terrendo forte tutores sive curatores vel ipsas quoque puellas sponsaliorum nomine aut arrarum ad obligandam cuiuslibet
domum aliqua dederint, si contra hanc voluntatem aut parentes aut ipsae puellae resultare voluerint, habeant liberam facultatem renuere,
quod ita suscepisse videntur. nec poenam sibi noverint quadrupli exigendam, sed etiam ea, quae sub terrore visae sunt accepisse, in
lucrum suum, si voluerint, retinebunt, nec constringi possunt, nisi forte ex suo arbitrio reddere voluerint. nam si post administrationem
aut parentum aut puellarum circa eos, qui sponsalia dederint, voluntas nubendi permanserit, sequatur electa coniunctio 
 

 

 
CTh.3.7.0. De nuptiis. 
 

 

 
CTh.3.7.1pr. [=brev.3.7.1pr.] 
 

 
Imppp. valentin., valens et grat. aaa. ad senatum. viduae intra vicesimum et quintum annum degentes etiamsi emancipationis libertate
gaudent, tamen in secundas nuptias non sine patris sententia conveniant aut in oppignerationem. cessent itaque sequestres atque
interpretes, taciti nuntii renuntiique corrupti. nuptias nobiles nemo redimat, nemo sollicitet, sed publice consulatur affinitas, adhibeatur
frequentia procerum. 
 

 

 
CTh.3.7.1.1 [=brev.3.7.1.1] 
 

 
Quod si in condicionis* delectu mulieris voluntas certat sententiae propinquorum, placet admodum, ut in pupillarum coniunctionibus
sanctum est, habendo examini auctoritatem quoque iudiciariae cognitionis adiungi, ut, si pares sunt genere ac moribus petitores, is potior
aestimetur, quem sibi consulens mulier approbaverit. 
 

 

 
CTh.3.7.1.2 [=brev.3.7.1.2] 
 

 
Sed ne forte hi, qui gradu proximo ad viduarum successiones vocantur, etiam honestas nuptias impediant, si huius rei suspicio
processerit, eorum volumus auctoritatem iudiciumque succedere, ad quos, etiamsi fatalis sors intercesserit, tamen hereditatis commodum
pervenire non possit. dat. xvii. kal. aug. gratiano a. ii. et probo v. c. coss. 
 

 
interpretatio. viduae intra vicesimum et quintum annum si fuerint constitutae et adhuc vivis patribus, tametsi emancipatione
acquisierint libertatem, si ad secundas nuptias venire voluerint, noverint coniunctionem suam in patrum potestate, non in propria
voluntate consistere, et eorum electione, non quorumcumque* amicorum aut familiarium sequendum esse consensum. si vero patres
mortui sunt, nec sic quoque ex suo singulariter arbitrio nubendi habeant potestatem, sed pro honestate coniunctionis iudicium sequendum
est propinquorum. quod si duo petitores exstiterint, consulendi sunt quidem parentes, nec praetermittendus est etiam iudex, qui
voluntatem feminae pro honestiore dumtaxat* parte prospiciat. nec illis tantum propinquis praestet assensum, qui suspicione hereditatis
utuntur, qui forte, dum nuptias differunt, pro successione hereditatis mulieris mortem exspectare videntur: sed illorum magis, si talis
condicio* intercedit, electio sequenda est, qui nihil possunt de ipsius hereditate conquirere 
 

 

 
CTh.3.7.2 [=brev.3.7.2] 
 

 
Imppp. valentin., theodos. et arcad. aaa. cynegio pf. p. ne quis christianam mulierem in matrimonium iudaeus accipiat, neque iudaeae
christianus coniugium sortiatur. nam si quis aliquid huiusmodi admiserit, adulterii vicem commissi huius crimen obtinebit, libertate in
accusandum publicis quoque vocibus relaxata. dat. prid. id. mart. thessalonica, theodos. a. ii. et cynegio v. c. coss. 
 

 
interpretatio. legis huius severitate prohibetur, ut nec iudaeus christianae matrimonio utatur, nec christianus homo iudaeam uxorem
accipiat. quod si aliqui contra vetitum se tali coniunctioni miscuerint, noverint se ea poena, qua adulteri damnantur, persequendos, et
accusationem huius criminis non solum propinquis, sed etiam ad persequendum omnibus esse permissam 
 

 

 
CTh.3.7.3 [=brev.3.7.3] 
 

 
Impp. theodos. et valentin. aa. hierio pf. p. si donationum ante nuptias vel dotis instrumenta defuerint, pompa etiam aliaque nuptiarum
celebritas omittatur, nullus aestimet, ob id deesse recte alias inito matrimonio firmitatem, vel ex eo natis liberis iura posse legitimorum
auferri, si inter pares honestate personas, nulla lege impediente, fiat consortium, quod ipsorum consensu atque amicorum fide firmatur
etc. dat. x. kal. mart. constantinopoli, felice et tauro coss. 
 

 
interpretatio. si occasio talis emerserit, ut nuptiae solennitate debita careant, aut etiam donationes sponsaliciae* fieri aut dos celebrari
non possit, sed convenientibus animis se matrimonio copulaverint, sufficiet aequalibus personis conveniens electio atque consensus, sic
tamen, ut conscientia intercedat amicorum, et tunc, si ita res cesserit, et coniunctio stabilis et filii legitimi probabuntur 
 

 

 
CTh.3.8.0. De secundis nuptiis. 
 

 

 
CTh.3.8.1 [=brev.3.8.1] 
 

 
Imppp. grat., valentin. et theodos. aaa. eutropio pf. p. si qua ex feminis perdito marito intra anni spatium alteri festinaverit iam nubere
(parvum enim temporis post decem menses servandum adiicimus, tametsi id ipsum exiguum putemus), probrosis inusta notis,
honestioris nobilisque personae et decore et iure privetur, atque omnia, quae de prioris mariti bonis vel iure sponsaliorum vel iudicio
defuncti coniugis consecuta fuerat, amittat et sciat, nec de nostro beneficio vel annotatione sperandum sibi esse subsidium. dat. iii. kal.
iun. constantinopoli, eucherio et syagrio coss. 
 

 
interpretatio. mulier, quae post mortem mariti intra annum alteri viro nupserit, sciat se infamiae subiacere et notabilem usque adeo
reddi, ut quaecumque* sponsalicia* largitate percepit, vel si per testamentum ipsi aliquid prior maritus donavit, amittat, et totum illius
filiis cedat: si filii non fuerint, illis profuturum personis, qui priori marito gradu proximiori iunguntur et hoc sibi per successionem
poterunt vindicare 
 

 

 
CTh.3.8.2pr. [=brev.3.8.2pr.] 
 

 
Iidem aaa. floro pf. p. feminae, quae susceptis ex priori matrimonio filiis ad secundas transierint nuptias, quicquid ex facultatibus
priorum maritorum sponsaliorum iure, quicquid etiam nuptiarum solennitate perceperint, quicquid aut mortis causa donationibus factis
aut testamenti iure directo aut fideicommissi vel legati titulo vel cuiuslibet munificae liberalitatis praemio ex bonis maritorum fuerint
assecutae, id totum, ita ut perceperint, integrum ad filios, quos ex praecedenti coniugio habuerint, transmittant vel ad quemlibet ex filiis
(dummodo ex his tantum, quos tali successione dignissimos iudicamus), in quem contemplatione meritorum liberalitatis suae iudicium
mater crediderit dirigendum. nec quicquam eaedem feminae ex iisdem facultatibus abalienandi in quamlibet extraneam personam vel
successionem ex alterius matrimonii coniunctione susceptam praesumant, atque habeant potestatem possidendi tantum in diem vitae,
non etiam abalienandi facultate concessa. nam si quid ex iisdem rebus per fraudem scaevioris animi in alium quemlibet fuerit a possidente
translatum, maternarum redintegrabitur compensationibus facultatum, quo illibata ad hos, quos statuimus, heredes bona et incorrupta
perveniant. 
 

 

 
CTh.3.8.2.1 [=brev.3.8.2.1] 
 

 
Illud etiam addimus legi, ut, si aliquis ex iisdem filiis, quos ex priore matrimonio susceptos esse constabit, forte decesserit, qui sorores vel
sororem, non etiam fratrem relinquens, senatusconsulti beneficio matri simul ac sororibus successionis locum fecisse videatur, seu etiam
filia, quae, nullo exsistente fratre et superstitibus matre ac sororibus tantum, adeundae hereditatis locum matri pro dimidia portione
servabit, quod successionis beneficio mater videbitur consecuta, in diem vitae pro sibi debita portione sola tantum possessione delata,
omne his, qui supererunt ex priore suscepti matrimonio, filiis relinquat, nec super istiusmodi facultatibus testandi in quamlibet aliam
extraneam personam vel quicquam abalienandi habeat potestatem. 
 

 

 
CTh.3.8.2.2 [=brev.3.8.2.2] 
 

 
Quod si nullam ex priore matrimonio habuerit successionem, vel natus native decesserint, omne, quod quoquomodo percepit, pleni
proprietate iuris obtineat, atque ex iis nanciscendi dominii et testandi, circa quem voluerit, liberam habeat potestatem. 
 

 

 
CTh.3.8.2.3 [=brev.3.8.2.3] 
 

 
Similiter etiam admoneri maritos volumus et pietatis et legis exemplo quos, etsi vinculo non adstringimus, velut impositae severius
sanctionis, religionis tamen iure cohibemus, ut sciant id a se promptius sperari contemplatione iustitiae, quod necessitate propositae
observationis matribus imperatur: ne, si ita necessitas persuaserit, circa eorum personam subsidio sanctionis exigi ab eis oporteat, quod
optari interim sperarique condeceat. dat. xv. kal. iun. constantinopoli, antonio et syagrio coss. 
 

 
interpretatio. mulieres, quae amissis maritis ad alias postea nuptias legitimo tempore, id est expleto anno, venerint, si ex priori marito
filios habuerint, quicquid per sponsaliciam* largitatem vel nuptiarum tempore consecutae sunt, totum filiis conservabunt, nec in alias vel
extraneas personas noverint transferendum. quicquid vero prior maritus per testamentum seu fideicommissum seu legati titulo vel mortis
causa uxori donaverit, de his rebus, quas tali mulier donatione percepit, seu omnibus filiis seu in unum pro merito servitii si conferre
voluerit, habebit liberam facultatem, ita ut ei de bonis prioris mariti a filiis ipsius quicquam alienare non liceat. quod si praesumpserit*,
de propriis facultatibus noverit compensandum. hoc specialius huic legi credidit inserendum, ut mulieri, quum ad alias nuptias venerit, si
de filiis, quos ex matrimonio priore susceperat, masculus moriatur, eo casu, ut matrem et sorores aut certe sororem superstitem dimittat
et fratrem non dimittat, qui matrem possit excludere, tunc beneficio legis mater cum filiabus vel filia aequali sorte succedat. si vero filia
moriatur et matrem et sorores tantum dimittat, dimidiam defunctae filiae hereditatem mater acquirat, et media sororibus, seu una seu
plures sint, proficiat: ea tamen ratione, ut dum advixerit mater, acquisitam ex hac filii aut filiae medietatem tantummodo in usufructu
possideat, et reliquis, si supererunt ex priore matrimonio, filiis post obitum derelinquat, ad alias personas in transferendo nec per
testamentum, nec per donationem habitura licentiam. cui mulieri si de priore marito filii non supersint, tunc quaecumque*, quae sub hac
occasione percepit, sibi velut propriam vindicet facultatem et in quemcumque* voluerit, iure transmittat. in hac etiam lege similem et
patribus mortuis uxoribus condicionem*, si ad alias nuptias venerint, voluit observari, ut, si de priore uxore filii vel filiae fuerint, ex
quibus aliqui moriantur, et in suam portionem locum patri faciant, post illis obitum fratribus vel sororibus, qui supererunt de ipso
coniugio, portio relicta proficiat, nec poterit per patriam potestatem ad alias transire personas 
 

 

 
CTh.3.8.3 [=brev.3.8.3] 
 

 
Impp. honor. et theodos. aa. ioanni pf. p. nulli videatur ambiguum, eorum, quae nuptiarum tempore mulieres accipiunt, etiamsi ad
secundas nuptias, exstantibus ex priore matrimonio liberis, emenso tempore forte migraverint, in diem vitae usumfructum circa eas debere
durare, salva iis proprietate, quibus ius integrum post earum obitum leges sacratissimae reservarunt, ut manifestum est, quod delatum ex
priori coniugio liberis constat. dat. x. kal. iul. ravenna, dd. nn. honorio ix. et theodos. v. aa. coss. 
 

 
interpretatio. notissimum valde est, has facultates, quas tempore nuptiarum mulieres a maritis accipiunt, suo dominio vindicare: et si
maritum mori contigerit, qui tamen filios derelinquat, et post transacta luctus tempora legitime ad alias nuptias venerint, in diem vitae
suae donatarum rerum teneant usumfructum. post obitum vero earum ad prioris mariti filios omnia revertantur, nec exinde aliquid
matribus vivis filiis in aliorum iura transferre permissum est 
 

 

 
CTh.3.9.0. Si secundo nupserit mulier, cui maritus usumfructum reliquerit. 
 

 

 
CTh.3.9.1 [=brev.3.9.1] 
 

 
Impp. arcad. et honor. aa. asterio comiti orientis. aperta definitione signamus, longe aliud esse, quod de rebus ante nuptias a nostra
mansuetudine constitutum est, aliud, quod de iis, quae ex patrimonio proprio vir suo arbitrio ad usumfructum uxori dereliquit. nam in eo
usufructu, quem vir extremam constituens voluntatem de rebus propriis uxori dimiserit, statim post secundas nuptias mulieri volumus
imminere iacturam, secundum eam legem, quae de hoc articulo non dubitatur emissa: de usufructu vero rerum ante nuptias donatarum ea
servari, quae saluberrima lex anterior plena definitione decrevit. dat. xvi. kal. mart. constantinopoli, honorio a. iv. et eutychiano coss. 
 

 
interpretatio. clara interpretatione has duas sententias explanavit, ut praeter sponsaliciam* donationem, si maritus moriens de
patrimonio suo usumfructum reliquit uxori, iuxta voluntatem eius relicta possideat, ita ut si mulier postea alio viro nupserit, mox
usumfructum ex testamento acquisitum filiis eius refundat, a quo usumfructum fuerat consecuta: usumfructum vero de sponsalicia*
largitate usque ad obitum suum, sicuti superius alia lex locuta est, merito retinebit: unde haec ipsa post obitum matris ad illius mariti
filios, qui donavit, proprietas reditura est 
 

 

 
CTh.3.10.0. Si nuptiae ex rescripto petantur. 
 

 

 
CTh.3.10.1 [=brev.3.10.1] 
 

 
Impp. honor. et theodos. aa. theodoro pf. p. quidam, vetusti iuris ordine praetermisso, obreptione precum nuptias, quas se intelligunt
non mereri, de nobis aestimant postulandas, se habere puellae consensum confingentes. quapropter tale sponsalium genus praesentis
legis definitione prohibemus. si quis igitur contra hanc definitionem nuptias precum surreptione meruerit, amissionem bonorum et
poenam deportationis subiturum se esse non ambigat, et amisso iure matrimonii, quod prohibita usurpatione meruerit, filios se iuste hac
ratione susceptos non habiturum, nec umquam* postulatae indulgentiae annotationisve principis indulto efficacem se veniae effectum
meruisse: exceptis his, quos consobrinorum, hoc est quarti gradus, coniunctionem lex triumphalis memoriae patris nostri, exemplo
indultorum, supplicare non vetavit, exceptisque his, qui parentum sponsionem de nuptiis filiarum impleri desiderant, vel sponsalia, hoc
est arrarum data nomine, reddi sibi praecepto legum cum quadrupli poena deposcunt. nos enim peti de nobis nuptias supplicatione
prohibemus, quas deceat de voluntate parentum vel de ipsis adultis puellis aut mulieribus impetrari. nam si negato coniugio, quod fuerat
ante promissum, lis aliqua legum praecepto nascatur, de iure nos consuli non vetamus. dat. kal. febr. ravenna, dd. nn. honorio viii. et
theodos. iii. aa. coss. 
 

 
interpretatio. fit aliquoties a quibusdam, ut obliti severitatem legum, obrepere principis audeant maiestati et coniugia sibi expetant ex
praecepto, quae consequi non merentur, ut de consensu parentum vel puellae mentiantur: qua de causa huiusmodi audaciam interdicit.
quicumque* ergo sub tali obreptione matrimonium se obtinere putaverit, et amissione bonorum et exsilii relegatione se noverit esse
damnandum: nec matrimonium, quod taliter quaesierit, habiturum, nec filios tali ordine et ambitione susceptos legitimos appellandos: nec
etiam per supplicationem huius praesumptionis* veniam promereri. his vero, quos in quartum gradum originis coniunctio praesumptiva*
copulaverit, quia notabile est, tamen si supplicaverint, veniam relaxabit. nec his interdici, ut praeceptum expetant maiestatis, qui
parentum placito copulantur. illi vero, qui, pactis sibi vivis parentibus puellis, ab ipsis puellis post parentum obitum contemnuntur,
praecepti tenore in quadruplum arrarum nomine data vel donata recipiant; nam de reliquo si ante definita non fuerint, per supplicationem
coniugia postulari omni severitate prohibuit. ceterum si cum parentibus puellae aut cum ipsa puella quis de nuptiis pactus fuerit, et unus
ex his voluerit de placitis resilire, nos ab eo, qui despicitur, consuli non vetamus. reliqua pars legis istius alibi iam habetur exposita 
 

 

 
CTh.3.11.0. Si quacumque* praeditus potestate nuptias petat invitae. 
 

 

 
CTh.3.11.1pr. [=brev.3.11.1pr.] 
 

 
Imppp. grat., valentin. et theodos. aaa. neoterio pf. p. si quis ordinaria vel qualibet praeditus potestate circa nuptias invitis ipsis vel
parentibus contrahendas, sive pupillae sive apud patres virgines sive viduae erunt sive et sui iuris viduae, denique cuiuscumque* sortis,
occasione potestatis utatur, et minacem favorem suum invitis iis, quorum utilitas agitur, exhibere aut exhibuisse detegitur, hunc et
mulctae librarum auri decem obnoxium statuimus, et, quum honore abierit, peractam dignitatem usurpare prohibemus: tali scilicet poena,
ut, si circa honorem eum, quo male usus est, vindicandum statuti nostri sanctioni parere noluerit, semper eam provinciam, in qua sibi hoc
usurpaverit, habitare per iuge biennium non sinatur. 
 

 

 
CTh.3.11.1.1 [=brev.3.11.1.1] 
 

 
Quia tamen contra latentem malitiam praeterea quasdam domos vel quosdam parentes intelligimus muniendos, iubemus, ut, quicumque*
iis et quaecumque* erit latentibus per iudicem promissis minisve tentata, ad id matrimonium, cui adspernatur, praestare consensum,
confestim, contestatione proposita, cum sua suorumque domo ad iurisdictionem eius desinat pertinere: curaturis hoc uniuscuiusque
civitatis vindicibus et eiusdem iudicis apparitoribus. equidem si haec pravitas ordinarii iudicis erit, universa eius domus ratio atque omnia
vel civilia vel criminalia negotia, quamdiu idem in administratione fuerit, vicario competant; sin autem vicarius vel similis potestatis vim
in huiusmodi contrahendo matrimonio molietur, vicissim ordinarius iudex intercessor exsistat; si erunt uterque suspecti, ad illustrem
praefecturam specialiter talium domorum, quamdiu idem administraverit, tutela pertineat. dat. xv. kal. iul. thessalonica, gratiano a. v. et
theodos. a. i. coss. 
 

 
interpretatio. si aliquis de his iudicibus, qui provincias administrant, vel etiam his, quibus civitates vel loca commissa sunt, per
potentiam invitis parentibus virgines aut etiam viduas, si sui iuris sint, per potestatem ad nuptias suas addixerint, aut si pupillae sint, et
earum utilitatibus obviantes per terrorem aut per quorumcumque* colludium addicantur, ut his personis, de quibus loquitur, invitae
iungantur: quicumque* hoc praesumpserit*, decem pondo auri se noverit condemnandum, et in ea provincia, in qua iudex fuerit, dignitate
amissa, biennio prohibeatur accedere. beneficium tamen lex ista adversus eiusmodi homines parentibus vel ipsis mulieribus, quae in suo
iure sunt, vel qui minorum aetates tuentur, indulsit, ut contestationes ad alios iudices vel civitates proximas deferant et eorum patrociniis
defendantur: ut, si in eadem provincia sit alia potestas, utpote si sint duo iudices, unus privata et alius dominica iura gubernans, si ab
altero sub hac condicione* quaecumque* persona prematur, alterius tutela debeat defensari, aut certe ad magnificam potestatem, quae
principis auribus hoc possit intimare, recurrat 
 

 

 
CTh.3.12.0. De incestis nuptiis 
 

 

 
CTh.3.12.1 
 

 
Impp. constantius et constans aa. ad provinciales foenices. si quis filiam fratris sororisve faciendam crediderit abominanter uxorem aut in
eius amplexum non ut patruus aut avunculus convolaverit, capitalis sententiae poena teneatur. dat. prid. kal. apr. antiochiae constantio iii
et constante ii aa. conss. 
 

 
interpretatio. quicumque hominum cum fratris filia vel sororis incestam coniunctionem se habere crediderit, capitale periculum se
noverit incursurum. (342 mart. 31) 
 

 

 
CTh.3.12.2 [=brev.3.12.1] 
 

 
Impp. constantinus et constans aa. et iulianus caesar ad volusianum vicarium urbis. etsi licitum veteres crediderunt, nuptiis fratris solutis
ducere fratris uxorem, licitum etiam, post mortem mulieris aut divortium contrahere cum eiusdem sorore coniugium, abstineant
huiusmodi nuptiis universi, nec aestiment, posse legitimos liberos ex hoc consortio procreari: nam spurios esse convenit, qui nascentur.
dat. prid. kal. mai. roma, arbetione et lolliano coss. 
 

 
interpretatio. fratris uxorem ducendi vel uni viro duas sorores habendi penitus licentia denegatur; nam ex tali coniugio procreati filii
legitimi non habentur 
 

 

 
CTh.3.12.3 [=brev.3.12.2] 
 

 
Impp. arcad. et honor. aa. eutychiano pf. p. manente circa eos sententia, qui post latam dudum legem quoquomodo absoluti sunt aut
puniti, si quis incestis posthac consobrinae suae vel sororis aut fratris filiae uxorisve vel eius postremo, cuius vetitum damnatumque
coniugium est, sese nuptiis funestarit, designato quidem lege supplicio, hoc est ignium et proscriptionis, careat, proprias etiam, quamdiu
vixerit, teneat facultates: sed neque uxorem neque filios ex ea editos habere credatur, ut nihil prorsus praedictis, ne per interpositam
quidem personam, vel donet superstes vel mortuus derelinquat. dos, si qua forte solenniter aut data aut dicta aut promissa fuerit, iuxta
ius antiquum fisci nostri commodis cedat. testamento suo extraneis nihil derelinquat, sed sive testato sive intestato legibus ei et iure
succedant, si qui forte ex iusto et legitimo matrimonio editi fuerint, hoc est de descendentibus filius, filia, nepos, neptis, pronepos,
proneptis, de ascendentibus* pater, mater, avus, avia, de latere frater, soror, patruus, amita. testandi sane ita demum habeat facultatem,
ut his tantum personis pro iuris ac legum, quod voluerit, arbitrio relinquat, quas succedere imperialis praecepti tenore mandavimus; ita
tamen, ut hereditate defuncti penitus arceatur, si quis ex his, quos memoravimus, in contrahendis incestis nuptiis participatum atque
consilium iniisse monstrabitur, successuro in locum illius, qui post eum gradum proximus invenitur. id sane, quod de viris cavimus, etiam
de feminis, quae praedictorum se consortiis commaculaverint, custodiatur. memoratis vero personis non exstantibus, fisco locus pateat.
ad cuius legis nexum et condicionem* pertinere iubemus, si qui forte iam dudum ante promulgationem huiusce legis illicitis memoratarum
nuptiarum sceleribus commaculati quoquo modo latere potuerunt. dat. vi. id. dec. constantinopoli, arcadio iv. et honorio iii. aa. coss. 
 

 
interpretatio. post prioris legis sententiam, quae de talibus personis lata est, id praecipit observari, ut districtione legis, supplicio et
proscriptione liberi, quisque ille aut sororis aut fratris filiam aut certe ulterioris gradus consobrinam aut fratris uxorem sceleratis sibi
nuptiis iunxerit, huic poenae subiaceat, ut de tali consortio separetur. atque etiam si filios habuerint, non habeantur legitimi nec heredes,
sed infamia sint notatae utrimque personae, ita ut possidere tantum proprias facultates principis beneficio videantur. ceterum nullum
praesumant subire contractum, donandi atque testandi facultate summota: sed nec ipsis feminis, quas taliter sortiti sunt, aliquid
conferant, et si etiam aliquid tempore nuptiarum sibi dederint, revocetur ad fiscum: aut etiamsi filios habuerint, non per suppositam aut
per aliam personam aut per commenticiam donationem ad illos quicquam ex eorum facultate perveniat, sed ipsis mortuis ad legitimos
heredes, quoscumque* gradus admittit, usque ad certum originis locum ab intestato ipsi succedunt. testandi etiam eis in his tantum
personis, quibus lege concessum est, permissa potestas, ita ut ex his, quos elegerint, scribant heredes, ita tamen, ut, si qui in tali
consortio consensum cum his habuisse docentur, hereditate exclusi, aliis in proximo gradu venientibus locum faciant: nam si desunt
personae propinquorum, quos ad successionem vocat lex, tunc in eorum facultatibus fiscus accedat 
 

 

 
CTh.3.12.4 [=brev.3.12.3] 
 

 
Impp. honor. et theodos. aa. aureliano ii. pf. p. tanquam incestum commiserit, habeatur, qui post prioris coniugis amissionem sororem
eius in matrimonium proprium crediderit sortiendam; pari ac simili ratione etiam, si qua post interitum mariti in germani eius nuptias
crediderit adspirandum: illo sine dubio insecuturo, quod ex hoc contubernio nec filii legitimi habebuntur, nec in sacris patris erunt, nec
paternam ut sui suscipient hereditatem. dat. xvii. kal. iun. constantinopoli, dd. nn. honorio x. et theodos. vi. aa. coss. 
 

 
interpretatio. quaecumque* mulier sororis suae maritum post illius mortem acceperit, vel si quis ex viris, mortua uxore, sororem eius
aliis nuptiis sibi coniunxerit, noverint tali consortio se esse notabiles, et filii, qui exinde fuerint procreati, ex successione excluduntur, nec
inter filios habebuntur 
 

 

 
CTh.3.13.0. De dotibus. 
 

 

 
CTh.3.13.1 [=brev.3.13.1] 
 

 
Impp. constantius et constans aa. ad philippum pf. p. de moribus actio ultra personam extendi non potest, nec in heredem dabitur, nec
tribuetur heredi. dat. xii. kal. oct. limenio et catulino coss. 
 

 
interpretatio. si de moribus maritus uxorem accusat, hoc est in maleficio, in adulterio, similibus aliisque criminibus, si mortua uxor
fuerit, heredes eius accusari non possunt, quia crimina cum auctore deficiunt: tamen et si maritus mortuus fuerit, quia accusabat uxorem,
ab herede mariti mulier non potest accusari 
 

 

 
CTh.3.13.2 [=brev.3.13.2] 
 

 
Imp. iulianus a. ad mamertinum pf. p. in dote reddenda et retentiones ex iure venientes et pacta, quae legibus consentanea esse
monstrantur, placet, etiam ex huius sanctionis auctoritate intemerata inviolataque servari. dat. iv. kal. mart. iuliano a. iv. et sallustio coss. 
 

 
interpretatio. pacta inter maritum et uxorem, quae de dote inita sunt et cum lege concordant, haec lex sicut reliquas pactiones valere
praecepit. de retentionibus vero, quia hoc lex ista non evidenter ostendit, in iure, hoc est in pauli sententiis sub titulo de dotibus
requirendum aut certe in pauli responsis sub titulo de re uxoria 
 

 

 
CTh.3.13.3pr. [=brev.3.13.3pr.] 
 

 
Impp. honor. et theodos. aa. mariniano pf. p. post alia: si constante matrimonio maritus fatali fuerit sorte consumptus*, dos, quae data
dicitur vel promissa ex eius uxoris facultatibus, ad feminam revertatur, nihilque sibi ex hoc defuncti heres audeat vindicare, quod ad
mulierem recurrere fecit obitus maritalis. 
 

 

 
CTh.3.13.3.1 [=brev.3.13.3.1] 
 

 
Et si fortasse constante matrimonio a marito uxori dos refusa est, quod legibus stare non potest, quia donationis instar perspicitur
obtinere, eadem uxore defuncta marito ab eius heredibus cum fructibus ex die refusae dotis restituatur, ita ut proprietas eiusdem a liberis
ex eadem susceptis alienari a marito non possit etc. dat. iv. non. nov. ravenna, honorio xiii. et theodos. x. aa. coss. 
 

 
interpretatio. si contigerit, ut maritus uxore superstite moriatur, quaecumque* a muliere marito in dotem data fuerant, ad suum
dominium femina revocabit, nec heredes defuncti mariti hoc vindicare praesumant: nam si maritus, dum adviveret, hoc ipsum, quod a
muliere in dote perceperat, fortasse refuderit, quia similitudo donationis est refusio, nullam obtinet firmitatem. si mortua fuerit mulier,
non poterunt eius heredes hoc sibimet vindicare, sed marito etiam cum fructibus hoc iubetur debere restitui: sic tamen, ut, si erunt filii,
non sibi hoc, dum advixerit pater eorum, quasi ex bonis maternis vindicent, nec pater aliquid aliud nisi usumfructum exinde habere
debebit, nec transferendi in aliam personam habebit liberam potestatem, sed omnia post eius obitum ad communes filios revertantur 
 

 

 
CTh.3.13.4 [=brev.3.13.4] 
 

 
Impp. theodos. et valentin. aa. hierio pf. p. post alia: ad exactionem dotis, quam semel praestari placuit, qualiacumque* sufficere verba
censemus, etiamsi dictio vel stipulatio in pollicitatione rerum dotalium minime fuerit subsecuta etc. dat. x. kal. mart. constantinopoli,
felice et tauro coss. 
 

 
interpretatio. ad implendam vel exigendam dotem, hoc est, quae a muliere tempore nuptiarum viro datur, etiamsi desit stipulatio
promittentis et verba iuridica, dos valere iubetur 
 

 

 
CTh.3.14.0. De nuptiis gentilium. 
 

 

 
CTh.3.14.1 [=brev.3.14.1] 
 

 
Impp. valentin. et valens aa. ad theodosium magistrum equitum. nulli provincialium, cuiuscumque* ordinis aut loci fuerit, cum barbara sit
uxore coniugium, nec ulli gentilium provincialis femina copuletur. quod si quae inter provinciales atque gentiles affinitates ex huiusmodi
nuptiis exstiterint, quod in iis suspectum vel noxium detegitur, capitaliter expietur. dat. v. kal. iun. valentin. et valente aa. coss. 
 

 
interpretatio. nullus romanorum barbaram cuiuslibet gentis uxorem habere praesumat, neque barbarorum coniugiis mulieres romanae in
matrimonio coniungantur. quod si fecerint, noverint se capitali sententiae subiacere 
 

 

 
CTh.3.15.0. De fideiussoribus dotium. 
 

 

 
CTh.3.15.1 [=brev.3.15.1] 
 

 
Impp. theodos. et arcad. aa. martiniano comiti orientis. omnium sponsorum vel fideiussorum deinceps in cavenda dotis sponsione
promissiones absolvimus. dat. iv. id. nov. constantinopoli, arcadio a. ii. et rufino coss. 
 

 
interpretatio. si quis implendae dotis causa pro muliere fideiussor accesserit, pro hac fideiussione non teneatur obnoxius 
 

 

 
CTh.3.16.0. De repudiis. 
 

 

 
CTh.3.16.1 [=brev.3.16.1] 
 

 
Imp. constantinus a. ad ablavium pf. p. placet, mulieri non licere propter suas pravas cupiditates marito repudium mittere exquisita
causa, velut ebrioso aut aleatori aut mulierculario, nec vero maritis per quascumque* occasiones uxores suas dimittere, sed in repudio
mittendo a femina haec sola crimina inquiri, si homicidam vel medicamentarium vel sepulcrorum dissolutorem maritum suum esse
probaverit, ut ita demum laudata omnem suam dotem recipiat. nam si praeter haec tria crimina repudium marito miserit, oportet eam
usque ad acuculam capitis in domo mariti deponere, et pro tam magna sui confidentia in insulam deportari. in masculis etiam, si repudium
mittant, haec tria crimina inquiri conveniet, si moecham vel medicamentariam vel conciliatricem repudiare voluerit. nam si ab his
criminibus liberam eiecerit, omnem dotem restituere debet et aliam non ducere. quod si fecerit, priori coniugi facultas dabitur, domum eius
invadere et omnem dotem posterioris uxoris ad semet ipsam transferre pro iniuria sibi illata. dat. iii. non. mai. basso et ablavio coss. 
 

 
interpretatio. certis rebus et probatis causis, inter uxorem et maritum repudiandi locus patet; nam levi obiectione matrimonium solvere
prohibentur. quod si forte mulier dicat maritum suum aut ebriosum aut luxuriae deditum, non propterea repudiandus est, nisi forte eum
aut homicidam aut maleficum aut sepulcri violatorem esse docuerit, quibus criminibus convictus sine culpa mulieris merito videtur
excludi, et mulier recepta dote discedit: nam si haec crimina mulier non potuerit approbare, hac poena mulctatur, ut et dotem, quam
dederat vel pro ipsa data fuerat, et donationem, quam percepit, amittat atque etiam exsilii relegatione teneatur. quod si a viro mulier
repellatur, nec ipse, nisi certis criminibus ream docuerit, pro levi, ut assolet, iurgio repudiare non permittitur, nisi fortasse adulteram aut
maleficam aut conciliatricem eam probare sufficiat. quod si docere non potuerit, dotem mulieri restituat et aliam ducere non praesumat
uxorem. quod si forte tentaverit, habebit mulier liberam facultatem, quae innocens eiecta est, domum mariti sui atque omnem eius
substantiam sibimet vindicare. quod dignoscitur ordinatum, ut etiam secundae uxoris dotem repudiata iniuste mulier iubeatur acquirere 
 

 

 
CTh.3.16.2pr. [=brev.3.16.2pr.] 
 

 
Imppp. honor., theodos. et constantius aaa. palladio pf. p. mulier, quae repudii a se dati oblatione discesserit, si nullas probaverit divortii
sui causas, abolitis donationibus, quas sponsa perceperat, etiam dote privetur, deportationis addicenda suppliciis: cui non solum secundi
viri copulam, verum etiam postliminii ius negamus. sin vero morum vitia ac mediocres culpas mulier matrimonio reluctata convicerit,
periura dotem donationemque viro refundat, nullius umquam* penitus socianda coniugio: quae ne viduitatem stupri procacitate
commaculet, accusationem repudiato marito iure deferimus. restat, ut, si graves causas atque involutam magnis criminibus conscientiam
probaverit, quae recedit, dotis suae compos, sponsalem quoque obtineat largitatem, atque a repudii die post quinquennium nubendi
recipiat potestatem; tunc enim videbitur sui magis viri id exsecratione quam alieni appetitione fecisse. 
 

 

 
CTh.3.16.2.1 [=brev.3.16.2.1] 
 

 
Sane si divortium prior maritus obiecerit ac mulieri grave crimen intulerit, persequatur legibus accusatam impetrataque vindicta et dote
potiatur, et suam recipiat largitatem et ducendi mox alteram liberum sortiatur arbitrium. si vero morum est culpa, non criminum,
donationem recipiat et dotem relinquat, aliam post biennium ducturus uxorem. quod si matrimonium solo maluerit separare dissensu,
nullisque vitiis peccatisque gravetur exclusa, et donationem vir perdat et dotem, ac perpetuo coelibatu insolentis divortii poenam de
solitudinis moerore sustineat, mulieri post anni metas nuptiarum potestate concessa. 
 

 

 
CTh.3.16.2.2 [=brev.3.16.2.2] 
 

 
Super retentionibus autem dotium propter liberos iuris antiqui praecepimus cauta servari. dat. vi. id. mart. ravenna, eustathio et agricola
coss. 
 

 
interpretatio. si mulier prior repudium marito intulerit et statutas lege non docuerit causas, amittat sponsaliciam largitatem, nec repetat,
quod marito in dotem dedit, atque insuper exsilio relegata nec nubendi locum habeat nec ad propria revertendi. nam si leves culpas
edocuerit, quibus divortium videatur appetere, et dote careat et donationem refundat, neque alteri viro nubendi habeat potestatem. si vero
postea maritum dimittens adulterio se forte miscuerit, maritus etiam post repudium habeat licentiam persequendi. quod si mulier, quae
discedit, in virum gravia crimina et certa probaverit, et dotem revocabit et quod ei maritus in sponsaliciam largitatem contulerat,
vindicabit et post quinquennium nubendi habebit liberam facultatem. nam si maritus repudium prior intulerit, probatis causis, vindicta
percepta expulsae uxoris dotem vindicet donationemque recipiat et continuo, si voluerit, aliam ducat uxorem: nam si crimina certa non
fuerint, sed, ut solet fieri, femina morum levitate displiceat, maritus donationem suam revocet et illi, quicquid ab ea perceperat, mox
refundat et post biennium aliam ducat uxorem. quod si nec morum culpa docebitur, et sola est dissensio animorum, mulier, quae innocens
expulsa est a marito, et donationem a viro factam sibi vindicet et suam dotem revocet; ille vero in perpetuum solitarius permanebit, nec
praesumat alterius mulieris coniugio sociari: mulier vero post annum ad aliud coniugium, si voluerit, transire permittitur. propter
communes vero liberos, si fuerint, ea praecepit observari, quae in iure de retentionibus statuta pro numero filiorum, quod paulus in libro
responsorum dicit sub titulo de re uxoria 
 

 

 
CTh.3.17.0. De tutoribus et curatoribus creandis. 
 

 

 
CTh.3.17.1 [=brev.3.17.1] 
 

 
Imp. constantinus a. et caes. ad bassum pf. p. in universis litibus placet non prius puberem iustam habere personam, nisi interposito
decreto aut administrandi patrimonii gratia aut ad litem fuerit curator datus; ut iuxta praecedentia nostrae provisionis statuta legitime
initiatae litis agitatae in iudiciis controversiae finiantur. dat. iv. id. oct. aquileia, constantino a. v. et licinio caes. coss. 
 

 
interpretatio. si pupillis actio inferatur, quamvis adulti videantur, ad litem venire non possunt, nisi forte aetas eorum curiae
testificatione firmetur, aut certe provisus curator patrimonium pupilli vel negotium tueatur 
 

 

 
CTh.3.17.2 [=brev.3.17.2] 
 

 
Idem a. et caes. ad populum. in feminis tutelam legitimam et consanguineus patruus non recuset. dat. prid. kal. ian. ipso a. vii. et caes.
coss. ista lex expositione non indiget. 
 

 

 
CTh.3.17.3pr. [=brev.3.17.3pr.] 
 

 
Imppp. valentin., theodos. et arcad. aaa. proculo pf. u. illustris praefectus urbis adhibitis decem viris e numero senatus amplissimi et
praetore clarissimo viro, qui tutelaribus cognitionibus praesidet, tutores curatoresve ex quolibet ordine idoneos faciat retentari. et sane id
libero iudicio expertesque damni constituent iudicantes, et si regendis pupillaribus censibus singuli creandorum pares esse non possunt,
plures ad hoc secundum leges veteres conveniet advocari, ut, quem coetus ille administrandis negotiis pupillorum dignissimum iudicarit,
sola sententia obtineat praefecturae. itaque hoc modo remoti a metu, qui consilio adfuerint, permanebunt, et parvulis adultisque iusta
defensio sub hac prudentium deliberatione proveniet. 
 

 

 
CTh.3.17.3.1 [=brev.3.17.3.1] 
 

 
Quod tamen circa eorum personas censuisse nos palam est, quibus neque testamentarii defensores, neque legitimi vita, aetate,
facultatibus suppetunt. nam ubi forte huiuscemodi homines offeruntur, si nihil ad defensionem sui privilegiis comparabunt, ut teneri
possint, iure praescribimus. 
 

 

 
CTh.3.17.3.2 [=brev.3.17.3.2] 
 

 
Ceterum alia, quae in causis minorum antiquis legibus cauta sunt, manere intemerata decernimus. dat. vi. kal. ian. mediolani, timasio et
promoto coss. 
 

 
interpretatio. quoties de pupillorum tutela tractatur, debent primi patriae cum iudice, secundum aetates minorum, aut tutorem aut
curatorem eligere, ut ille, qui susceperit tutelam tali electione, possit esse securus. quae tamen electio circa eas personas observabitur,
quae nec testamento decretae sunt, nec propinquitate ad id officium adducuntur. de aliis sane minorum commodis legum priorum statuta
praecepit observari 
 

 

 
CTh.3.17.4pr. [=brev.3.17.4pr.] 
 

 
Iidem aaa. tatiano pf. p. matres, quae amissis viris tutelam administrandorum negotiorum in liberos postulant, priusquam confirmatio
officii talis in eas iure veniat, fateantur actis, ad alias se nuptias non venire. 
 

 

 
CTh.3.17.4.1 [=brev.3.17.4.1] 
 

 
Sane in optione huiuscemodi nulla cogitur, sed libera in condiciones*, quas praestituimus, voluntate descendat; nam si malunt alia optare
matrimonia, tutelas filiorum administrare non debent. 
 

 

 
CTh.3.17.4.2 [=brev.3.17.4.2] 
 

 
Sed ne sit facilis in eas post tutelam iure susceptam irruptio, bona eius primitus, qui tutelam gerentis affectaverit nuptias, in obligationem
venire et teneri obnoxia rationibus parvulorum praecipimus, ne quid incuria, ne quid fraude depereat. 
 

 

 
CTh.3.17.4.3 [=brev.3.17.4.3] 
 

 
His illud adiungimus, ut mulier, si aetate maior est, tum demum petendae tutelae ius habeat, quum tutor legitimus defuerit, vel privilegio a
tutela excusetur, vel suspecti genere summoveatur, vel ne suis quidem per animi aut corporis valetudinem administrandis facultatibus
idoneus inveniatur. 
 

 

 
CTh.3.17.4.4 [=brev.3.17.4.4] 
 

 
Quod si feminae tutelas refugerint et praeoptaverint nuptias, neque quisquam legitimus ad pares possit causas vocari, tum demum vir
illustris praefectus urbi, adscito praetore, qui impertiendis tutoribus praesidet, sive iudices, qui in provinciis iura restituunt, de alio
ordine per inquisitionem dari minoribus defensores iubebunt. dat. xii. kal. febr. mediolano, valentin. a. iv. et neoterio coss. 
 

 
interpretatio. mulieres mortuis maritis, si ipsae voluerint tutelam suscipere filiorum, priusquam hoc assumant, actis profiteantur, se non
esse nupturas. sed hoc ipsum non extorquendum est; sed si maluerint, hoc voluntate propria fateantur: nam si ad alias nuptias migrare
voluerint, tutelam filiorum administrare non possunt. sciant hoc etiam viri, qui sibi iungendas matres postulant parvulorum, quod, si
mulieres tutelam administrare coeperint filiorum et postea nupserint, ille, qui in consortio recipitur maritali, bona sua noverit obligata et
se ad rationem reddendam minoribus obnoxium esse futurum. additur etiam illud, quod mulier, nisi maior aetate fuerit, tutelam suscipere
prohibetur. de his vero, qui cum lege veniunt ad tutelam, si quis ex his videbitur aut deceptus facultatibus aut moribus vilis, admitti non
poterit, ne minorum bona depereant: sed illi accedant in tutelam, qui integritate mentis et certa propinquitate iunguntur. nam si defuerint
personae, quas diximus, et mater tutelam suscipere noluerit, tunc, sicut prius constitutum est, electio iudicis vel provincialium tutores
minoribus deputabit 
 

 

 
CTh.3.18.0. Qui petant 
 

 

 
CTh.3.18.1 [=brev.3.18.1] 
 

 
Imp. constantius a. et iulianus caes. have orfite carissime nobis. avos quoque et avias tutoris necessitas postulandi teneat obligatos, si
nepotibus pupillaris aetatis testamentaria vel legitima tutela defuerit. nam si tutor forte petitus non fuerit, secundum ea, quae priscis
legibus statuta sunt, emolumentum successionis amittant, ad quos poterat hereditas pervenire. dat. id. iul. constantio a. ix. et iuliano caes.
ii. coss. 
 

 
interpretatio. si avus paternus defuerit, avos maternos etiam atque avias, tam paternas quam maternas iubet ad tutores parvulorum
petendos legis praeceptione constringi, si tamen testamentarii vel legitimi deesse probantur. quod si nepotibus parvulis tutores providere
despexerint, iubet eos huiusmodi dispendio subiacere, ut, si forte cesserit luctuosa hereditas, de successione minorum, quibus tutores aut
non petierint aut noluerint providere, habeantur extranei 
 

 

 
CTh.3.18.2 
 

 
Idem a. si mater defensorem legitimum filiis non poposcit vel tutor pupillis inventarium rerum propria avaritia vel temeritate non
conscripserit, ita plectantur infamiae, ut nec testandi nec donandi habeant libertatem. dat. prid. k. april. mosto cons. expositione non egit.

(.......). 
 

 

 
CTh.3.30.0. De administratione et periculo tutorum et curatorum 
 

 

 
CTh.3.30.1 [=brev.3.19.1] 
 

 
Imp. constantinus a. pro officio administrationis tutoris vel curatoris bona, si debitores exsistant, tanquam pignoris titulo obligata,
minores sibimet vindicare minime prohibentur. dat. vii. kal. april. treviris, volusiano et anniano coss. 
 

 
interpretatio. quicumque* tutor sive curator negligentia administrationis suae debitor minoribus comprobatur, noverit facultates suas ita
obligatas, ut, si non satisfecerit, ratione deducta, bona sua a minoribus loco pignoris teneantur 
 

 

 
CTh.3.30.2 [=brev.3.19.2] 
 

 
Idem a. ad maximum pf. u. post alia: minorum defensores, si per eos donationum condicio* neglecta est, rei amissae periculum praestent
etc. dat. iii. non. febr. roma, sabino et rufino coss. 
 

 
interpretatio. si in his, quae minoribus donari possunt, per tutoris negligentiam sive colludium donationis solennitas vel condicio*
impleta non fuerit, id, quod minori deperierit, de proprio cogitur exsolvere 
 

 

 
CTh.3.30.3 
 

 
(326 mart. 15). 
 

 

 
CTh.3.30.3.6 
 

 
...Vel curatore sollicito, ut easdem inspiciat frequenti recognitione incolumes. (326 mart. 15). 
 

 

 
CTh.3.30.3.7 
 

 
Animalia quoque supervacua minorum veneant, non vetamus. dat. id. mart. sirmio constantino a. vii et constantio c. conss. (326 mart.
15). 
 

 

 
CTh.3.30.4 
 

 
Idem a. ad universos provinciales. post alia: minorum defensores, hoc est tutores vel curatores, si participes rei, quae lite poscitur, ita, ut
iussum est, edere detractaverint eosdemque contra verum nominaverint, quoniam pupillo nihil vel adulto perire oportet, in quolibet litis
eventu tantum de proprio pecuniae fisco inferant, quantum aestimatione habita ex tertia parte colligitur. quodsi pauperes sint, capitis
deminutione plectantur et desinant cives esse romani, ita ut ius integrum ipsis minoribus reservetur. et cetera. dat. k. aug. basso et ablabio
conss. (331 aug. 1). 
 

 

 
CTh.3.30.5 [=brev.3.19.3] 
 

 
Idem a. felici. quoniam per negligentiam seu proditionem tutorum et curatorum possessiones iuris emphyteutici, vitio intercedente
commissi, e minorum fortunis avelluntur, placet, ut tutor curatorve, cuius officio manente possessio minoris iuris emphyteutici
praerogativam, commissi offensa, perdiderit, tantum de facultatibus propriis, censura imminente, minoribus restituat, quanto rem valere
potuisse constabit. dat. xiv. kal. mai. constantinopoli, dalmatio et zenophilo coss. 
 

 
interpretatio. si forte cesserit, ut minores possessionem iuris emphyteutici, hoc est, quod ex fisci bonis parentes eorum habere
meruerant, sub qualibet praestatione tenuerint, et hoc per negligentiam sive proditionem tutoris aut imminutum fuerit aut certe sublatum,
quicquid perierit, a tutore vel curatore esse reddendum 
 

 

 
CTh.3.30.6pr. [=brev.3.19.4pr.] 
 

 
Impp. arcad. et honor. aa. eutychiano pf. p. tutores eodem momento, quo fuerint ordinati, mox adeant cognitores, ut praesentibus
primatibus, defensore, officiis etiam publicis, inventario solenniter facto, omne aurum argentumque et quicquid vetustate temporis non
mutatur, si in pupilli substantia reperiatur, iudicum ac senatorum, officiorum etiam publicorum inustum signaculis, in tutissima, publicae
auctoritate sententiae, sine spe aliqua usurarum, custodia collocetur; non prius qualibet occasione mutandum, quam adultus, legitimam
ingressus aetatem, non tam litibus vacare incipiat, quam integro se mox gaudeat patrimonio restitutum. 
 

 

 
CTh.3.30.6.1 [=brev.3.19.4.1] 
 

 
Et quoniam etiam mediocris pensanda fortuna est, si cui forte in hereditate mobilia tantum, non etiam immobilia relinquantur, nec aliqui
fundorum reditus supputentur, ex quibus vel familia pupilli sustentari valeat vel pupillus, ex mobilibus aut praedia idonea comparentur,
aut, si forte, ut assolet, idonea non potuerint inveniri, iuxta antiqui iuris formam usurarum crescat accessio; ut et hic, unde fundorum
reditus non sperantur, ex incremento rei mobilis minoris necessitas adiuvetur, et ibi sine periculo tutoris usurae penitus non petantur.
dat. vi. kal. mart. constantinopoli, arcadio iv. et honorio iii. aa. coss. 
 

 
interpretatio. mox ad tutelam quis accesserit, adhibitis continuo primatibus civitatis vel defensore cum officio suo, suscepta pupilli
bona facto rerum conscribat inventario: et si quid erit in pecunia vel argento, vel quae non possunt vetustate perire, praedictorum annulis
obsignata reponat, et nulla occasione minuatur, neque id pupillo, dum in annis minoribus fuerit, pro litibus aut aliis causis noverint
committendum, sed usque ad perfectam aetatem omni integritate servetur: in reliquis rebus proficiente diligentia. nam si minores eius
sunt facultates, ut non sit patrimonium illis, et tantummodo substantia in rebus mobilibus invenitur, sciant tutores sibi esse permissum,
ut vendere praesumant mobilia et agros comparare, ut minoribus in ea parte prospiciant; si vero non est eiusmodi substantia, unde
praedium comparetur, hanc iubentur habere diligentiam, ut pecunia colligatur, et compendiis usurarum aut quibuslibet aliis rebus
commodum pupillis acquirant; aut si forte tenuitas substantiae erit, exinde salva re pupillis substantia ministretur; et si ita egerint, a
tutore pupillus non erit quaesiturus usuram 
 

 

 
CTh.3.31.0. De excusatione tutorum 
 

 

 
CTh.3.31.1 
 

 
Impp. arcadius et honorius aa. flaviano praefecto urbi. post alia: excusationem naviculariis tutelae sive curae hactenus ipsis tribuimus, ut
in huiusmodi officiis minoribus sui tantum corporis obligentur. dat. iii non. mart. mediolano stilichone et aureliano conss. (400 mart. 5). 
 

 

 
CTh.3.32.0. De praediis minorum sine decreto non alienandis 
 

 

 
CTh.3.32.1 
 

 
Imp. constantinus a. ad severum. minores, qui intra viginti quinque annorum aetatem sunt, praedium vel mancipium rusticum sine decreti
interpositione alienatum, etiam non petita in integrum restitutione, poterunt vindicare; ita ut, si hac lege proposita tantum ad metas
vicesimi et quinti anni supererit, ut coepta lis intra eiusdem anni finem terminari non possit, inchoata lis possit protendi. sed et ii, quos
eadem lex exacto vicensimo et quinto anno intra viginti et sex annos deprehenderit, incoare petitiones suas non morentur, quoniam usque
ad vicensimum et sextum annum ita inchoatae litis tempora concluduntur. qui vero post hoc tempus agere temptaverit, expellatur, ut iam
certus securusque possessor sit. dat. xv k. ian. serdicae probiano et iuliano conss. (322 [325?] dec. 18). 
 

 

 
CTh.3.32.2 
 

 
Impp. etsi minores vel ex patris nomine vel ex suo, debitis dumtaxat fiscalibus ingruentibus, vel ex privatis contractibus repperientur
obnoxii, decreti interpositio a constantiniano praetore celebranda est, probatis examussim causis, ut patefacta rerum fide firma venditio
perseveret. haec cum ita sint, etiam suspecti tutores sub eius debent examine postulari, contraria quoque actione tribuenda; scilicet ut
tunc demum ad experientiam tuam servatis legibus recurratur, si apud utrumque praetorem, dum quaestio ventilatur, ab aliqua parte
auxilium provocationis fuerit obiectum, ut provocationis merita sublimis disceptator expendas. dat. (....). 
 

 

 
 
 
	 Theodosian Code 
	 Ius Romanum 
	 The Latin Library 
	 The Classics Page