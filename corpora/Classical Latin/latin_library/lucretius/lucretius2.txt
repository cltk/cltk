Lucretius: De Rerum Natura II
		 

		 
		 
	 
	
 

 TITI LVCRETI CARI DE RERVM NATVRA LIBER SECVNDVS
 

 

 
Suave, mari magno turbantibus aequora ventis 
 e terra magnum alterius spectare laborem; 
 non quia vexari quemquamst iucunda voluptas, 
 sed quibus ipse malis careas quia cernere suavest. 
 suave etiam belli certamina magna tueri    6 
 per campos instructa tua sine parte pericli;    5 
 sed nihil dulcius est, bene quam munita tenere    7 
 edita doctrina sapientum templa serena, 
 despicere unde queas alios passimque videre 
 errare atque viam palantis quaerere vitae,    10 
 certare ingenio, contendere nobilitate, 
 noctes atque dies niti praestante labore 
 ad summas emergere opes rerumque potiri. 
 o miseras hominum mentes, o pectora caeca! 
 qualibus in tenebris vitae quantisque periclis    15 
 degitur hoc aevi quod cumquest! nonne videre 
 nihil aliud sibi naturam latrare, nisi ut qui 
 corpore seiunctus dolor absit, mente fruatur 
 iucundo sensu cura semota metuque? 
 ergo corpoream ad naturam pauca videmus    20 
 esse opus omnino: quae demant cumque dolorem, 
 delicias quoque uti multas substernere possint 
 gratius inter dum, neque natura ipsa requirit, 
 si non aurea sunt iuvenum simulacra per aedes 
 lampadas igniferas manibus retinentia dextris,    25 
 lumina nocturnis epulis ut suppeditentur, 
 nec domus argento fulget auroque renidet 
 nec citharae reboant laqueata aurataque templa, 
 cum tamen inter se prostrati in gramine molli 
 propter aquae rivum sub ramis arboris altae    30 
 non magnis opibus iucunde corpora curant, 
 praesertim cum tempestas adridet et anni 
 tempora conspergunt viridantis floribus herbas. 
 nec calidae citius decedunt corpore febres, 
 textilibus si in picturis ostroque rubenti    35 
 iacteris, quam si in plebeia veste cubandum est. 
 quapropter quoniam nihil nostro in corpore gazae 
 proficiunt neque nobilitas nec gloria regni, 
 quod super est, animo quoque nil prodesse putandum; 
 si non forte tuas legiones per loca campi    40 
 fervere cum videas belli simulacra cientis, 
 subsidiis magnis et opum vi constabilitas, 
 ornatas armis statuas pariterque animatas, 
 his tibi tum rebus timefactae religiones 
 effugiunt animo pavidae mortisque timores    45 
 tum vacuum pectus lincunt curaque solutum. 
 quod si ridicula haec ludibriaque esse videmus, 
 re veraque metus hominum curaeque sequaces 
 nec metuunt sonitus armorum nec fera tela 
 audacterque inter reges rerumque potentis    50 
 versantur neque fulgorem reverentur ab auro 
 nec clarum vestis splendorem purpureai, 
 quid dubitas quin omnis sit haec rationis potestas, 
 omnis cum in tenebris praesertim vita laboret? 
 nam vel uti pueri trepidant atque omnia caecis    55 
 in tenebris metuunt, sic nos in luce timemus 
 inter dum, nihilo quae sunt metuenda magis quam 
 quae pueri in tenebris pavitant finguntque futura. 
 hunc igitur terrorem animi tenebrasque necessest 
 non radii solis neque lucida tela diei    60 
 discutiant, sed naturae species ratioque. 
  Nunc age, quo motu genitalia materiai 
 corpora res varias gignant genitasque resolvant 
 et qua vi facere id cogantur quaeque sit ollis 
 reddita mobilitas magnum per inane meandi,    65 
 expediam: tu te dictis praebere memento. 
 nam certe non inter se stipata cohaeret 
 materies, quoniam minui rem quamque videmus 
 et quasi longinquo fluere omnia cernimus aevo 
 ex oculisque vetustatem subducere nostris,    70 
 cum tamen incolumis videatur summa manere 
 propterea quia, quae decedunt corpora cuique, 
 unde abeunt minuunt, quo venere augmine donant. 
 illa senescere, at haec contra florescere cogunt, 
 nec remorantur ibi. sic rerum summa novatur    75 
 semper, et inter se mortales mutua vivunt. 
 augescunt aliae gentes, aliae minuuntur, 
 inque brevi spatio mutantur saecla animantum 
 et quasi cursores vitai lampada tradunt. 
  Si cessare putas rerum primordia posse    80 
 cessandoque novos rerum progignere motus, 
 avius a vera longe ratione vagaris. 
 nam quoniam per inane vagantur, cuncta necessest 
 aut gravitate sua ferri primordia rerum 
 aut ictu forte alterius. nam &lt;cum&gt; cita saepe    85 
 obvia conflixere, fit ut diversa repente 
 dissiliant; neque enim mirum, durissima quae sint 
 ponderibus solidis neque quicquam a tergibus obstet. 
 et quo iactari magis omnia materiai 
 corpora pervideas, reminiscere totius imum    90 
 nil esse in summa, neque habere ubi corpora prima 
 consistant, quoniam spatium sine fine modoquest 
 inmensumque patere in cunctas undique partis 
 pluribus ostendi et certa ratione probatumst. 
 quod quoniam constat, ni mirum nulla quies est    95 
 reddita corporibus primis per inane profundum, 
 sed magis adsiduo varioque exercita motu 
 partim intervallis magnis confulta resultant, 
 pars etiam brevibus spatiis vexantur ab ictu. 
 et quae cumque magis condenso conciliatu    100 
 exiguis intervallis convecta resultant, 
 indupedita suis perplexis ipsa figuris, 
 haec validas saxi radices et fera ferri 
 corpora constituunt et cetera &lt;de&gt; genere horum. 
 paucula quae porro magnum per inane vagantur,    105 
 cetera dissiliunt longe longeque recursant 
 in magnis intervallis; haec aera rarum 
 sufficiunt nobis et splendida lumina solis. 
 multaque praeterea magnum per inane vagantur, 
 conciliis rerum quae sunt reiecta nec usquam    110 
 consociare etiam motus potuere recepta. 
  Cuius, uti memoro, rei simulacrum et imago 
 ante oculos semper nobis versatur et instat. 
 contemplator enim, cum solis lumina cumque 
 inserti fundunt radii per opaca domorum:    115 
 multa minuta modis multis per inane videbis 
 corpora misceri radiorum lumine in ipso 
 et vel ut aeterno certamine proelia pugnas 
 edere turmatim certantia nec dare pausam, 
 conciliis et discidiis exercita crebris;    120 
 conicere ut possis ex hoc, primordia rerum 
 quale sit in magno iactari semper inani. 
 dum taxat, rerum magnarum parva potest res 
 exemplare dare et vestigia notitiai. 
  Hoc etiam magis haec animum te advertere par est    125 
 corpora quae in solis radiis turbare videntur, 
 quod tales turbae motus quoque materiai 
 significant clandestinos caecosque subesse. 
 multa videbis enim plagis ibi percita caecis 
 commutare viam retroque repulsa reverti    130 
 nunc huc nunc illuc in cunctas undique partis. 
 scilicet hic a principiis est omnibus error. 
 prima moventur enim per se primordia rerum, 
 inde ea quae parvo sunt corpora conciliatu 
 et quasi proxima sunt ad viris principiorum,    135 
 ictibus illorum caecis inpulsa cientur, 
 ipsaque &lt;pro&gt;porro paulo maiora lacessunt. 
 sic a principiis ascendit motus et exit 
 paulatim nostros ad sensus, ut moveantur 
 illa quoque, in solis quae lumine cernere quimus    140 
 nec quibus id faciant plagis apparet aperte. 
  Nunc quae mobilitas sit reddita materiai 
 corporibus, paucis licet hinc cognoscere, Memmi. 
 primum aurora novo cum spargit lumine terras 
 et variae volucres nemora avia pervolitantes    145 
 aera per tenerum liquidis loca vocibus opplent, 
 quam subito soleat sol ortus tempore tali 
 convestire sua perfundens omnia luce, 
 omnibus in promptu manifestumque esse videmus. 
 at vapor is, quem sol mittit, lumenque serenum    150 
 non per inane meat vacuum; quo tardius ire 
 cogitur, aerias quasi dum diverberat undas; 
 nec singillatim corpuscula quaeque vaporis 
 sed complexa meant inter se conque globata; 
 qua propter simul inter se retrahuntur et extra     155 
 officiuntur, uti cogantur tardius ire. 
 at quae sunt solida primordia simplicitate, 
 cum per inane meant vacuum nec res remoratur 
 ulla foris atque ipsa suis e partibus unum, 
 unum, in quem coepere, locum conixa feruntur,    160 
 debent ni mirum praecellere mobilitate 
 et multo citius ferri quam lumina solis 
 multiplexque loci spatium transcurrere eodem 
 tempore quo solis pervolgant fulgura caelum. 
       * * *            164a x 
 nec persectari primordia singula quaeque, 
 ut videant qua quicque geratur cum ratione. 
  At quidam contra haec, ignari materiai, 
 naturam non posse deum sine numine reddunt 
 tanto opere humanis rationibus atmoderate 
 tempora mutare annorum frugesque creare    170 
 et iam cetera, mortalis quae suadet adire 
 ipsaque deducit dux vitae dia voluptas 
 et res per Veneris blanditur saecla propagent, 
 ne genus occidat humanum. quorum omnia causa 
 constituisse deos cum fingunt, omnibus rebus    175 
 magno opere a vera lapsi ratione videntur. 
 nam quamvis rerum ignorem primordia quae sint, 
 hoc tamen ex ipsis caeli rationibus ausim 
 confirmare aliisque ex rebus reddere multis, 
 nequaquam nobis divinitus esse creatam    180 
 naturam mundi: tanta stat praedita culpa. 
 quae tibi posterius, Memmi, faciemus aperta; 
 nunc id quod super est de motibus expediemus. 
  Nunc locus est, ut opinor, in his illud quoque rebus 
 confirmare tibi, nullam rem posse sua vi    185 
 corpoream sursum ferri sursumque meare. 
 ne tibi dent in eo flammarum corpora frudem; 
 sursus enim versus gignuntur et augmina sumunt 
 et sursum nitidae fruges arbustaque crescunt, 
 pondera, quantum in se est, cum deorsum cuncta ferantur.    190 
 nec cum subsiliunt ignes ad tecta domorum 
 et celeri flamma degustant tigna trabesque, 
 sponte sua facere id sine vi subiecta putandum est. 
 quod genus e nostro com missus corpore sanguis 
 emicat exultans alte spargitque cruorem.    195 
 nonne vides etiam quanta vi tigna trabesque 
 respuat umor aquae? nam quo magis ursimus altum 
 derecta et magna vi multi pressimus aegre, 
 tam cupide sursum removet magis atque remittit, 
 plus ut parte foras emergant exiliantque.    200 
 nec tamen haec, quantum est in se, dubitamus, opinor, 
 quin vacuum per inane deorsum cuncta ferantur. 
 sic igitur debent flammae quoque posse per auras 
 aeris expressae sursum succedere, quamquam 
 pondera, quantum in &lt;se&gt; est, deorsum &lt;de&gt;ducere pugnent.    205 
 nocturnasque faces caeli sublime volantis 
 nonne vides longos flammarum ducere tractus 
 in quas cumque dedit partis natura meatum? 
 non cadere in terras stellas et sidera cernis? 
 sol etiam &lt;caeli&gt; de vertice dissipat omnis    210 
 ardorem in partis et lumine conserit arva; 
 in terras igitur quoque solis vergitur ardor. 
 transversosque volare per imbris fulmina cernis, 
 nunc hinc nunc illinc abrupti nubibus ignes 
 concursant; cadit in terras vis flammea volgo.    215 
  Illud in his quoque te rebus cognoscere avemus, 
 corpora cum deorsum rectum per inane feruntur 
 ponderibus propriis, incerto tempore ferme 
 incertisque locis spatio depellere paulum, 
 tantum quod momen mutatum dicere possis.    220 
 quod nisi declinare solerent, omnia deorsum 
 imbris uti guttae caderent per inane profundum 
 nec foret offensus natus nec plaga creata 
 principiis; ita nihil umquam natura creasset. 
  Quod si forte aliquis credit graviora potesse    225 
 corpora, quo citius rectum per inane feruntur, 
 incidere ex supero levioribus atque ita plagas 
 gignere, quae possint genitalis reddere motus, 
 avius a vera longe ratione recedit. 
 nam per aquas quae cumque cadunt atque aera rarum,    230 
 haec pro ponderibus casus celerare necessest 
 propterea quia corpus aquae naturaque tenvis 
 aeris haud possunt aeque rem quamque morari, 
 sed citius cedunt gravioribus exsuperata; 
 at contra nulli de nulla parte neque ullo     235 
 tempore inane potest vacuum subsistere rei, 
 quin, sua quod natura petit, concedere pergat; 
 omnia qua propter debent per inane quietum 
 aeque ponderibus non aequis concita ferri. 
 haud igitur poterunt levioribus incidere umquam    240 
 ex supero graviora neque ictus gignere per se, 
 qui varient motus, per quos natura gerat res. 
 quare etiam atque etiam paulum inclinare necessest 
 corpora; nec plus quam minimum, ne fingere motus 
 obliquos videamur et id res vera refutet.    245 
 namque hoc in promptu manifestumque esse videmus, 
 pondera, quantum in &lt;se&gt; est, non posse obliqua meare, 
 ex supero cum praecipitant, quod cernere possis; 
 sed nihil omnino &lt;recta&gt; regione viai 
 declinare quis est qui possit cernere sese?    250 
  Denique si semper motu conectitur omnis 
 et vetere exoritur &lt;motus&gt; novus ordine certo 
 nec declinando faciunt primordia motus 
 principium quoddam, quod fati foedera rumpat, 
 ex infinito ne causam causa sequatur,    255 
 libera per terras unde haec animantibus exstat, 
 unde est haec, inquam, fatis avolsa voluntas, 
 per quam progredimur quo ducit quemque voluptas, 
 declinamus item motus nec tempore certo 
 nec regione loci certa, sed ubi ipsa tulit mens?    260 
 nam dubio procul his rebus sua cuique voluntas 
 principium dat et hinc motus per membra rigantur. 
 nonne vides etiam patefactis tempore puncto 
 carceribus non posse tamen prorumpere equorum 
 vim cupidam tam de subito quam mens avet ipsa?    265 
 omnis enim totum per corpus materiai 
 copia conciri debet, concita per artus 
 omnis ut studium mentis conixa sequatur; 
 ut videas initum motus a corde creari 
 ex animique voluntate id procedere primum,    270 
 inde dari porro per totum corpus et artus. 
 nec similest ut cum inpulsi procedimus ictu 
 viribus alterius magnis magnoque coactu; 
 nam tum materiem totius corporis omnem 
 perspicuumst nobis invitis ire rapique,    275 
 donec eam refrenavit per membra voluntas. 
 iamne vides igitur, quamquam vis extera multos 
 pellat et invitos cogat procedere saepe 
 praecipitesque rapi, tamen esse in pectore nostro 
 quiddam quod contra pugnare obstareque possit?    280 
 cuius ad arbitrium quoque copia materiai 
 cogitur inter dum flecti per membra per artus 
 et proiecta refrenatur retroque residit. 
 quare in seminibus quoque idem fateare necessest, 
 esse aliam praeter plagas et pondera causam    285 
 motibus, unde haec est nobis innata potestas, 
 de nihilo quoniam fieri nihil posse videmus. 
 pondus enim prohibet ne plagis omnia fiant 
 externa quasi vi; sed ne res ipsa necessum 
 intestinum habeat cunctis in rebus agendis     290 
 et devicta quasi cogatur ferre patique, 
 id facit exiguum clinamen principiorum 
 nec regione loci certa nec tempore certo. 
  Nec stipata magis fuit umquam materiai 
 copia nec porro maioribus intervallis;    295 
 nam neque adaugescit quicquam neque deperit inde. 
 qua propter quo nunc in motu principiorum 
 corpora sunt, in eodem ante acta aetate fuere 
 et post haec semper simili ratione ferentur, 
 et quae consuerint gigni gignentur eadem    300 
 condicione et erunt et crescent vique valebunt, 
 quantum cuique datum est per foedera naturai. 
 nec rerum summam commutare ulla potest vis; 
 nam neque quo possit genus ullum materiai 
 effugere ex omni quicquam est &lt;extra&gt;, neque in omne    305 
 unde coorta queat nova vis inrumpere et omnem 
 naturam rerum mutare et vertere motus. 
  Illud in his rebus non est mirabile, quare, 
 omnia cum rerum primordia sint in motu, 
 summa tamen summa videatur stare quiete,    310 
 praeter quam siquid proprio dat corpore motus. 
 omnis enim longe nostris ab sensibus infra 
 primorum natura iacet; qua propter, ubi ipsa 
 cernere iam nequeas, motus quoque surpere debent; 
 praesertim cum, quae possimus cernere, celent    315 
 saepe tamen motus spatio diducta locorum. 
 nam saepe in colli tondentes pabula laeta 
 lanigerae reptant pecudes, quo quamque vocantes 
 invitant herbae gemmantes rore recenti, 
 et satiati agni ludunt blandeque coruscant;     320 
 omnia quae nobis longe confusa videntur 
 et velut in viridi candor consistere colli. 
 praeterea magnae legiones cum loca cursu 
 camporum complent belli simulacra cientes, 
 fulgor ubi ad caelum se tollit totaque circum    325 
 aere renidescit tellus supterque virum vi 
 excitur pedibus sonitus clamoreque montes 
 icti reiectant voces ad sidera mundi 
 et circum volitant equites mediosque repente 
 tramittunt valido quatientes impete campos;    330 
 et tamen est quidam locus altis montibus, &lt;unde&gt; 
 stare videntur et in campis consistere fulgor. 
  Nunc age, iam deinceps cunctarum exordia rerum 
 qualia sint et quam longe distantia formis, 
 percipe, multigenis quam sint variata figuris;    335 
 non quo multa parum simili sint praedita forma, 
 sed quia non volgo paria omnibus omnia constant. 
 nec mirum; nam cum sit eorum copia tanta, 
 ut neque finis, uti docui, neque summa sit ulla, 
 debent ni mirum non omnibus omnia prorsum    340 
 esse pari filo similique adfecta figura. 
  Praeterea genus humanum mutaeque natantes 
 squamigerum pecudes et laeta armenta feraeque 
 et variae volucres, laetantia quae loca aquarum 
 concelebrant circum ripas fontisque lacusque,    345 
 et quae pervolgant nemora avia pervolitantes, 
 quorum unum quidvis generatim sumere perge; 
 invenies tamen inter se differre figuris. 
 nec ratione alia proles cognoscere matrem 
 nec mater posset prolem; quod posse videmus    350 
 nec minus atque homines inter se nota cluere. 
 nam saepe ante deum vitulus delubra decora 
 turicremas propter mactatus concidit aras 
 sanguinis expirans calidum de pectore flumen; 
 at mater viridis saltus orbata peragrans    355 
 novit humi pedibus vestigia pressa bisulcis, 
 omnia convisens oculis loca, si queat usquam 
 conspicere amissum fetum, completque querellis 
 frondiferum nemus adsistens et crebra revisit 
 ad stabulum desiderio perfixa iuvenci,    360 
 nec tenerae salices atque herbae rore vigentes 
 fluminaque ulla queunt summis labentia ripis 
 oblectare animum subitamque avertere curam, 
 nec vitulorum aliae species per pabula laeta 
 derivare queunt animum curaque levare;    365 
 usque adeo quiddam proprium notumque requirit. 
 praeterea teneri tremulis cum vocibus haedi 
 cornigeras norunt matres agnique petulci 
 balantum pecudes; ita, quod natura resposcit, 
 ad sua quisque fere decurrunt ubera lactis.    370 
  Postremo quodvis frumentum non tamen omne 
 quidque suo genere inter se simile esse videbis, 
 quin intercurrat quaedam distantia formis. 
 concharumque genus parili ratione videmus 
 pingere telluris gremium, qua mollibus undis    375 
 litoris incurvi bibulam pavit aequor harenam. 
 quare etiam atque etiam simili ratione necessest, 
 natura quoniam constant neque facta manu sunt 
 unius ad certam formam primordia rerum, 
 dissimili inter se quaedam volitare figura.    380 
  Perfacile est animi ratione exsolvere nobis 
 quare fulmineus multo penetralior ignis 
 quam noster fluat e taedis terrestribus ortus; 
 dicere enim possis caelestem fulminis ignem 
 subtilem magis e parvis constare figuris    385 
 atque ideo transire foramina quae nequit ignis 
 noster hic e lignis ortus taedaque creatus. 
 praeterea lumen per cornum transit, at imber 
 respuitur. quare, nisi luminis illa minora 
 corpora sunt quam de quibus est liquor almus aquarum?    390 
 et quamvis subito per colum vina videmus 
 perfluere, at contra tardum cunctatur olivom, 
 aut quia ni mirum maioribus est elementis 
 aut magis hamatis inter se perque plicatis, 
 atque ideo fit uti non tam diducta repente    395 
 inter se possint primordia singula quaeque 
 singula per cuiusque foramina permanare. 
  Huc accedit uti mellis lactisque liquores 
 iucundo sensu linguae tractentur in ore; 
 at contra taetra absinthi natura ferique     400 
 centauri foedo pertorquent ora sapore; 
 ut facile agnoscas e levibus atque rutundis 
 esse ea quae sensus iucunde tangere possunt, 
 at contra quae amara atque aspera cumque videntur, 
 haec magis hamatis inter se nexa teneri    405 
 proptereaque solere vias rescindere nostris 
 sensibus introituque suo perrumpere corpus. 
 omnia postremo bona sensibus et mala tactu 
 dissimili inter se pugnant perfecta figura; 
 ne tu forte putes serrae stridentis acerbum    410 
 horrorem constare elementis levibus aeque 
 ac musaea mele, per chordas organici quae 
 mobilibus digitis expergefacta figurant; 
 neu simili penetrare putes primordia forma 
 in nares hominum, cum taetra cadavera torrent,    415 
 et cum scena croco Cilici perfusa recens est 
 araque Panchaeos exhalat propter odores; 
 neve bonos rerum simili constare colores 
 semine constituas, oculos qui pascere possunt, 
 et qui conpungunt aciem lacrimareque cogunt    420 
 aut foeda specie foedi turpesque videntur. 
 omnis enim, sensus quae mulcet cumque, &lt;tibi res&gt; 
 haut sine principiali aliquo levore creatast; 
 at contra quae cumque molesta atque aspera constat, 
 non aliquo sine materiae squalore repertast.    425 
  Sunt etiam quae iam nec levia iure putantur 
 esse neque omnino flexis mucronibus unca, 
 sed magis angellis paulum prostantibus, &lt;ut quae&gt; 
 titillare magis sensus quam laedere possint, 
 fecula iam quo de genere est inulaeque sapores.    430 
  Denique iam calidos ignis gelidamque pruinam 
 dissimili dentata modo conpungere sensus 
 corporis, indicio nobis est tactus uterque. 
 tactus enim, tactus, pro divum numina sancta, 
 corporis est sensus, vel cum res extera sese    435 
 insinuat, vel cum laedit quae in corpore natast 
 aut iuvat egrediens genitalis per Veneris res, 
 aut ex offensu cum turbant corpore in ipso, 
 semina confundunt inter se concita sensum; 
 ut si forte manu quamvis iam corporis ipse    440 
 tute tibi partem ferias atque experiare. 
 qua propter longe formas distare necessest 
 principiis, varios quae possint edere sensus. 
  Denique quae nobis durata ac spissa videntur, 
 haec magis hamatis inter sese esse necessest    445 
 et quasi ramosis alte compacta teneri. 
 in quo iam genere in primis adamantina saxa 
 prima acie constant ictus contemnere sueta 
 et validi silices ac duri robora ferri 
 aeraque quae claustris restantia vociferantur.    450 
 illa quidem debent e levibus atque rutundis 
 esse magis, fluvido quae corpore liquida constant. 
 namque papaveris haustus itemst facilis quod aquarum; 
 nec retinentur enim inter se glomeramina quaeque 
 et perculsus item proclive volubilis exstat.     455 
 omnia postremo quae puncto tempore cernis 
 diffugere ut fumum nebulas flammasque, necessest, 
 si minus omnia sunt e levibus atque rotundis, 
 at non esse tamen perplexis indupedita, 
 pungere uti possint corpus penetrareque saxa,    460 
 nec tamen haerere inter se; quod cumque videmus 
 sensibus dentatum, facile ut cognoscere possis 
 non e perplexis, sed acutis esse elementis. 
 sed quod amara vides eadem quae fluvida constant, 
 sudor uti maris est, minime mirabile debet    465 
       * * *            465a 
 nam quod fluvidus est, e levibus atque rotundis 
 est, sed levibus &lt;sunt hamata&gt; admixta doloris 
 corpora. nec tamen haec retineri hamata necessust: 
 scilicet esse globosa tamen, cum squalida constent, 
 provolvi simul ut possint et laedere sensus.    470 
 et quo mixta putes magis aspera levibus esse 
 principiis, unde est Neptuni corpus acerbum, 
 est ratio secernendi seorsumque videndi, 
 umor dulcis ubi per terras crebrius idem 
 percolatur, ut in foveam fluat ac mansuescat;     475 
 linquit enim supera taetri primordia viri, 
 aspera quo magis in terris haerescere possint. 
  Quod quoniam docui, pergam conectere rem quae 
 ex hoc apta fidem ducat, primordia rerum 
 finita variare figurarum ratione.    480 
 quod si non ita sit, rursum iam semina quaedam 
 esse infinito debebunt corporis auctu. 
 namque in eadem una cuiusvis iam brevitate 
 corporis inter se multum variare figurae 
 non possunt. fac enim minimis e partibus esse    485 
 corpora prima tribus, vel paulo pluribus auge; 
 nempe ubi eas partis unius corporis omnis, 
 summa atque ima locans, transmutans dextera laevis, 
 omnimodis expertus eris, quam quisque det ordo 
 formai speciem totius corporis eius,    490 
 quod super est, si forte voles variare figuras, 
 addendum partis alias erit. inde sequetur, 
 adsimili ratione alias ut postulet ordo, 
 si tu forte voles etiam variare figuras. 
 ergo formarum novitatem corporis augmen    495 
 subsequitur. quare non est ut credere possis 
 esse infinitis distantia semina formis, 
 ne quaedam cogas inmani maximitate 
 esse, supra quod iam docui non posse probari. 
 iam tibi barbaricae vestes Meliboeaque fulgens    500 
 purpura Thessalico concharum tacta colore, 
 aurea pavonum ridenti imbuta lepore 
 saecla novo rerum superata colore iacerent 
 et contemptus odor smyrnae mellisque sapores, 
 et cycnea mele Phoebeaque daedala chordis    505 
 carmina consimili ratione oppressa silerent; 
 namque aliis aliud praestantius exoreretur. 
 cedere item retro possent in deteriores 
 omnia sic partis, ut diximus in melioris; 
 namque aliis aliud retro quoque taetrius esset    510 
 naribus auribus atque oculis orisque sapori. 
 quae quoniam non sunt, &lt;sed&gt; rebus reddita certa 
 finis utrimque tenet summam, fateare necessest 
 materiem quoque finitis differe figuris. 
 denique ab ignibus ad gelidas hiemum usque pruinas    515 
 finitumst retroque pari ratione remensumst. 
 omnis enim calor ac frigus mediique tepores 
 interutrasque iacent explentes ordine summam. 
 ergo finita distant ratione creata, 
 ancipiti quoniam mucroni utrimque notantur,    520 
 hinc flammis illinc rigidis infesta pruinis. 
  Quod quoniam docui, pergam conectere rem quae 
 ex hoc apta fidem ducat, primordia rerum, 
 inter se simili quae sunt perfecta figura, 
 infinita cluere. etenim distantia cum sit    525 
 formarum finita, necesse est quae similes sint 
 esse infinitas aut summam materiai 
 finitam constare, id quod non esse probavi. 
       * * *            528a 
 versibus ostendam corpuscula materiai 
 ex infinito summam rerum usque tenere 
 undique protelo plagarum continuato. 
 nam quod rara vides magis esse animalia quaedam 
 fecundamque magis naturam cernis in illis, 
 at regione locoque alio terrisque remotis 
 multa licet genere esse in eo numerumque repleri;    535 
 sicut quadripedum cum primis esse videmus 
 in genere anguimanus elephantos, India quorum 
 milibus e multis vallo munitur eburno, 
 ut penitus nequeat penetrari: tanta ferarum 
 vis est, quarum nos perpauca exempla videmus.    540 
 sed tamen id quoque uti concedam, quam lubet esto 
 unica res quaedem nativo corpore sola, 
 cui similis toto terrarum non sit, in orbi; 
 infinita tamen nisi erit vis materiai, 
 unde ea progigni possit concepta, creari    545 
 non poterit neque, quod super est, procrescere alique. 
 quippe etenim sumant alii finita per omne 
 corpora iactari unius genitalia rei, 
 unde ubi qua vi et quo pacto congressa coibunt 
 materiae tanto in pelago turbaque aliena?     550 
 non, ut opinor, habent rationem conciliandi: 
 sed quasi naufragiis magnis multisque coortis 
 disiactare solet magnum mare transtra cavernas 
 antemnas prorem malos tonsasque natantis, 
 per terrarum omnis oras fluitantia aplustra    555 
 ut videantur et indicium mortalibus edant, 
 infidi maris insidias virisque dolumque 
 ut vitare velint, neve ullo tempore credant, 
 subdola cum ridet placidi pellacia ponti, 
 sic tibi si finita semel primordia quaedam    560 
 constitues, aevom debebunt sparsa per omnem 
 disiectare aestus diversi materiai, 
 numquam in concilium ut possint compulsa coire 
 nec remorari in concilio nec crescere adaucta; 
 quorum utrumque palam fieri manifesta docet res,    565 
 et res progigni et genitas procrescere posse. 
 esse igitur genere in quovis primordia rerum 
 infinita palam est, unde omnia suppeditantur. 
  Nec superare queunt motus itaque exitiales 
 perpetuo neque in aeternum sepelire salutem,    570 
 nec porro rerum genitales auctificique 
 motus perpetuo possunt servare creata. 
 sic aequo geritur certamine principiorum 
 ex infinito contractum tempore bellum. 
 nunc hic nunc illic superant vitalia rerum    575 
 et superantur item. miscetur funere vagor, 
 quem pueri tollunt visentis luminis oras; 
 nec nox ulla diem neque noctem aurora secutast, 
 quae non audierit mixtos vagitibus aegris 
 ploratus, mortis comites et funeris atri.     580 
  Illud in his obsignatum quoque rebus habere 
 convenit et memori mandatum mente tenere, 
 nil esse, in promptu quorum natura videtur, 
 quod genere ex uno consistat principiorum, 
 nec quicquam quod non permixto semine constet.    585 
 et quod cumque magis vis multas possidet in se 
 atque potestates, ita plurima principiorum 
 in sese genera ac varias docet esse figuras. 
  Principio tellus habet in se corpora prima, 
 unde mare inmensum volventes frigora fontes    590 
 adsidue renovent, habet ignes unde oriantur; 
 nam multis succensa locis ardent sola terrae, 
 ex imis vero furit ignibus impetus Aetnae. 
 tum porro nitidas fruges arbustaque laeta 
 gentibus humanis habet unde extollere possit,    595 
 unde etiam fluvios frondes et pabula laeta 
 montivago generi possit praebere ferarum. 
 quare magna deum mater materque ferarum 
 et nostri genetrix haec dicta est corporis una. 
  Hanc veteres Graium docti cecinere poetae    600 
 sedibus in curru biiugos agitare leones, 
 aeris in spatio magnam pendere docentes 
 tellurem neque posse in terra sistere terram. 
 adiunxere feras, quia quamvis effera proles 
 officiis debet molliri victa parentum.    605 
 muralique caput summum cinxere corona, 
 eximiis munita locis quia sustinet urbes. 
 quo nunc insigni per magnas praedita terras 
 horrifice fertur divinae matris imago. 
 hanc variae gentes antiquo more sacrorum    610 
 Idaeam vocitant matrem Phrygiasque catervas 
 dant comites, quia primum ex illis finibus edunt 
 per terrarum orbes fruges coepisse creari. 
 Gallos attribuunt, quia, numen qui violarint 
 Matris et ingrati genitoribus inventi sint,    615 
 significare volunt indignos esse putandos, 
 vivam progeniem qui in oras luminis edant. 
 tympana tenta tonant palmis et cymbala circum 
 concava, raucisonoque minantur cornua cantu, 
 et Phrygio stimulat numero cava tibia mentis,    620 
 telaque praeportant, violenti signa furoris, 
 ingratos animos atque impia pectora volgi 
 conterrere metu quae possint numine divae. 
 ergo cum primum magnas invecta per urbis 
 munificat tacita mortalis muta salute,    625 
 aere atque argento sternunt iter omne viarum 
 largifica stipe ditantes ninguntque rosarum 
 floribus umbrantes matrem comitumque catervam. 
 hic armata manus, Curetas nomine Grai 
 quos memorant, Phrygias inter si forte catervas    630 
 ludunt in numerumque exultant sanguine laeti 
 terrificas capitum quatientes numine cristas, 
 Dictaeos referunt Curetas, qui Iovis illum 
 vagitum in Creta quondam occultasse feruntur, 
 cum pueri circum puerum pernice chorea    635 
 [armat et in numerum pernice chorea] 
 armati in numerum pulsarent aeribus aera, 
 ne Saturnus eum malis mandaret adeptus 
 aeternumque daret matri sub pectore volnus. 
 propterea magnam armati matrem comitantur,    640 
 aut quia significant divam praedicere ut armis 
 ac virtute velint patriam defendere terram 
 praesidioque parent decorique parentibus esse. 
 quae bene et eximie quamvis disposta ferantur, 
 longe sunt tamen a vera ratione repulsa.    645 
 omnis enim per se divom natura necessest 
 inmortali aevo summa cum pace fruatur 
 semota ab nostris rebus seiunctaque longe; 
 nam privata dolore omni, privata periclis, 
 ipsa suis pollens opibus, nihil indiga nostri,    650 
 nec bene promeritis capitur neque tangitur ira. 
 terra quidem vero caret omni tempore sensu, 
 et quia multarum potitur primordia rerum, 
 multa modis multis effert in lumina solis. 
 hic siquis mare Neptunum Cereremque vocare    655 
 constituet fruges et Bacchi nomine abuti 
 mavolt quam laticis proprium proferre vocamen, 
 concedamus ut hic terrarum dictitet orbem 
 esse deum matrem, dum vera re tamen ipse 
 religione animum turpi contingere parcat.    680 
  Saepe itaque ex uno tondentes gramina campo    660 
 lanigerae pecudes et equorum duellica proles 
 buceriaeque greges eodem sub tegmine caeli 
 ex unoque sitim sedantes flumine aquai 
 dissimili vivont specie retinentque parentum 
 naturam et mores generatim quaeque imitantur.    665 
 tanta est in quovis genere herbae materiai 
 dissimilis ratio, tanta est in flumine quoque. 
  Hinc porro quamvis animantem ex omnibus unam 
 ossa cruor venae calor umor viscera nervi 
 constituunt, quae sunt porro distantia longe,    670 
 dissimili perfecta figura principiorum. 
  Tum porro quae cumque igni flammata cremantur. 
 si nil praeterea, tamen haec in corpore tradunt, 
 unde ignem iacere et lumen submittere possint 
 scintillasque agere ac late differre favillam.    675 
 cetera consimili mentis ratione peragrans 
 invenies igitur multarum semina rerum 
 corpore celare et varias cohibere figuras. 
  Denique multa vides, quibus et color et sapor una 
 reddita sunt cum odore in primis pleraque poma.    681 
 haec igitur variis debent constare figuris; 
 nidor enim penetrat qua fucus non it in artus, 
 fucus item sorsum, &lt;sorsum&gt; sapor insinuatur 
 sensibus; ut noscas primis differre figuris.    685 
 dissimiles igitur formae glomeramen in unum 
 conveniunt et res permixto semine constant. 
  Quin etiam passim nostris in versibus ipsis 
 multa elementa vides multis communia verbis, 
 cum tamen inter se versus ac verba necesse est    690 
 confiteare alia ex aliis constare elementis; 
 non quo multa parum communis littera currat 
 aut nulla inter se duo sint ex omnibus isdem, 
 sed quia non volgo paria omnibus omnia constant. 
 sic aliis in rebus item communia multa    695 
 multarum rerum cum sint, primordia rerum 
 dissimili tamen inter se consistere summa 
 possunt; ut merito ex aliis constare feratur 
 humanum genus et fruges arbustaque laeta. 
  Nec tamen omnimodis conecti posse putandum est    700 
 omnia; nam volgo fieri portenta videres, 
 semiferas hominum species existere et altos 
 inter dum ramos egigni corpore vivo 
 multaque conecti terrestria membra marinis, 
 tum flammam taetro spirantis ore Chimaeras    705 
 pascere naturam per terras omniparentis. 
 quorum nil fieri manifestum est, omnia quando 
 seminibus certis certa genetrice creata 
 conservare genus crescentia posse videmus. 
 scilicet id certa fieri ratione necessust.    710 
 nam sua cuique cibis ex omnibus intus in artus 
 corpora discedunt conexaque convenientis 
 efficiunt motus; at contra aliena videmus 
 reicere in terras naturam, multaque caecis 
 corporibus fugiunt e corpore percita plagis,    715 
 quae neque conecti quoquam potuere neque intus 
 vitalis motus consentire atque imitari. 
 sed ne forte putes animalia sola teneri 
 legibus his, quaedam ratio res terminat omnis 
 nam vel uti tota natura dissimiles sunt    720 
 inter se genitae res quaeque, ita quamque necessest 
 dissimili constare figura principiorum; 
 non quo multa parum simili sint praedita forma, 
 sed quia non volgo paria omnibus omnia constant. 
 semina cum porro distent, differre necessust    725 
 intervalla vias conexus pondera plagas 
 concursus motus; quae non animalia solum 
 corpora seiungunt, sed terras ac mare totum 
 secernunt caelumque a terris omne retentant. 
  Nunc age dicta meo dulci quaesita labore    730 
 percipe, ne forte haec albis ex alba rearis 
 principiis esse, ante oculos quae candida cernis, 
 aut ea quae nigrant nigro de semine nata; 
 nive alium quemvis quae sunt inbuta colorem, 
 propterea gerere hunc credas, quod materiai    735 
 corpora consimili sint eius tincta colore; 
 nullus enim color est omnino materiai 
 corporibus, neque par rebus neque denique dispar. 
 in quae corpora si nullus tibi forte videtur 
 posse animi iniectus fieri, procul avius erras.    740 
 nam cum caecigeni, solis qui lumina numquam 
 dispexere, tamen cognoscant corpora tactu 
 ex ineunte aevo nullo coniuncta colore, 
 scire licet nostrae quoque menti corpora posse 
 vorti in notitiam nullo circum lita fuco.     745 
 denique nos ipsi caecis quaecumque tenebris 
 tangimus, haud ullo sentimus tincta colore. 
  Quod quoniam vinco fieri, nunc esse docebo. 
 omnis enim color omnino mutatur in omnis; 
 quod facere haud ullo debent primordia pacto;    750 
 immutabile enim quiddam superare necessest, 
 ne res ad nihilum redigantur funditus omnes; 
 nam quod cumque suis mutatum finibus exit, 
 continuo hoc mors est illius quod fuit ante. 
 proinde colore cave contingas semina rerum,    755 
 ne tibi res redeant ad nihilum funditus omnes. 
  Praeterea si nulla coloris principiis est 
 reddita natura et variis sunt praedita formis, 
 e quibus omnigenus gignunt variantque colores, 
 propterea magni quod refert, semina quaeque    760 
 cum quibus et quali positura contineantur 
 et quos inter se dent motus accipiantque, 
 perfacile extemplo rationem reddere possis, 
 cur ea quae nigro fuerint paulo ante colore, 
 marmoreo fieri possint candore repente,    765 
 ut mare, cum magni commorunt aequora venti, 
 vertitur in canos candenti marmore fluctus; 
 dicere enim possis, nigrum quod saepe videmus, 
 materies ubi permixta est illius et ordo 
 principiis mutatus et addita demptaque quaedam,    770 
 continuo id fieri ut candens videatur et album. 
 quod si caeruleis constarent aequora ponti 
 seminibus, nullo possent albescere pacto; 
 nam quo cumque modo perturbes caerula quae sint, 
 numquam in marmoreum possunt migrare colorem.    775 
 sin alio atque alio sunt semina tincta colore, 
 quae maris efficiunt unum purumque nitorem, 
 ut saepe ex aliis formis variisque figuris 
 efficitur quiddam quadratum unaque figura, 
 conveniebat, ut in quadrato cernimus esse    780 
 dissimiles formas, ita cernere in aequore ponti 
 aut alio in quovis uno puroque nitore 
 dissimiles longe inter se variosque colores. 
 praeterea nihil officiunt obstantque figurae 
 dissimiles, quo quadratum minus omne sit extra;    785 
 at varii rerum inpediunt prohibentque colores, 
 quo minus esse uno possit res tota nitore. 
  Tum porro quae ducit et inlicit ut tribuamus 
 principiis rerum non numquam causa colores, 
 occidit, ex albis quoniam non alba creantur,    790 
 nec quae nigra cluent de nigris, sed variis ex. 
 quippe etenim multo proclivius exorientur 
 candida de nullo quam nigro nata colore 
 aut alio quovis, qui contra pugnet et obstet. 
  Praeterea quoniam nequeunt sine luce colores    795 
 esse neque in lucem existunt primordia rerum, 
 scire licet quam sint nullo velata colore; 
 qualis enim caecis poterit color esse tenebris? 
 lumine quin ipso mutatur propterea quod 
 recta aut obliqua percussus luce refulget;    800 
 pluma columbarum quo pacto in sole videtur, 
 quae sita cervices circum collumque coronat; 
 namque alias fit uti claro sit rubra pyropo, 
 inter dum quodam sensu fit uti videatur 
 inter caeruleum viridis miscere zmaragdos.    805 
 caudaque pavonis, larga cum luce repleta est, 
 consimili mutat ratione obversa colores; 
 qui quoniam quodam gignuntur luminis ictu, 
 scire licet, sine eo fieri non posse putandum est. 
  Et quoniam plagae quoddam genus excipit in se    810 
 pupula, cum sentire colorem dicitur album, 
 atque aliud porro, nigrum cum et cetera sentit, 
 nec refert ea quae tangas quo forte colore 
 praedita sint, verum quali magis apta figura, 
 scire licet nihil principiis opus esse colore,    815 
 sed variis formis variantes edere tactus. 
  Praeterea quoniam non certis certa figuris 
 est natura coloris et omnia principiorum 
 formamenta queunt in quovis esse nitore, 
 cur ea quae constant ex illis non pariter sunt    820 
 omnigenus perfusa coloribus in genere omni? 
 conveniebat enim corvos quoque saepe volantis 
 ex albis album pinnis iactare colorem 
 et nigros fieri nigro de semine cycnos 
 aut alio quovis uno varioque colore.    825 
  Quin etiam quanto in partes res quaeque minutas 
 distrahitur magis, hoc magis est ut cernere possis 
 evanescere paulatim stinguique colorem; 
 ut fit ubi in parvas partis discerpitur austrum: 
 purpura poeniceusque color clarissimus multo,    830 
 filatim cum distractum est, disperditur omnis; 
 noscere ut hinc possis prius omnem efflare colorem 
 particulas, quam discedant ad semina rerum. 
  Postremo quoniam non omnia corpora vocem 
 mittere concedis neque odorem, propterea fit    835 
 ut non omnibus adtribuas sonitus et odores: 
 sic oculis quoniam non omnia cernere quimus, 
 scire licet quaedam tam constare orba colore 
 quam sine odore ullo quaedam sonituque remota, 
 nec minus haec animum cognoscere posse sagacem    840 
 quam quae sunt aliis rebus privata notare. 
  Sed ne forte putes solo spoliata colore 
 corpora prima manere, etiam secreta teporis 
 sunt ac frigoris omnino calidique vaporis, 
 et sonitu sterila et suco ieiuna feruntur,    845 
 nec iaciunt ullum proprium de corpore odorem. 
 sicut amaracini blandum stactaeque liquorem 
 et nardi florem, nectar qui naribus halat, 
 cum facere instituas, cum primis quaerere par est, 
 quod licet ac possis reperire, inolentis olivi    850 
 naturam, nullam quae mittat naribus auram, 
 quam minime ut possit mixtos in corpore odores 
 concoctosque suo contractans perdere viro, 
 propter eandem &lt;rem&gt; debent primordia rerum 
 non adhibere suum gignundis rebus odorem    855 
 nec sonitum, quoniam nihil ab se mittere possunt, 
 nec simili ratione saporem denique quemquam 
 nec frigus neque item calidum tepidumque vaporem, 
 cetera, quae cum ita sunt tamen ut mortalia constent, 
 molli lenta, fragosa putri, cava corpore raro,    860 
 omnia sint a principiis seiuncta necessest, 
 inmortalia si volumus subiungere rebus 
 fundamenta, quibus nitatur summa salutis; 
 ne tibi res redeant ad nihilum funditus omnes. 
  Nunc ea quae sentire videmus cumque necessest    865 
 ex insensilibus tamen omnia confiteare 
 principiis constare. neque id manufesta refutant 
 nec contra pugnant, in promptu cognita quae sunt, 
 sed magis ipsa manu ducunt et credere cogunt 
 ex insensilibus, quod dico, animalia gigni.    870 
 quippe videre licet vivos existere vermes 
 stercore de taetro, putorem cum sibi nacta est 
 intempestivis ex imbribus umida tellus. 
  Praeterea cunctas itidem res vertere sese. 
 vertunt se fluvii in frondes et pabula laeta    875 
 in pecudes, vertunt pecudes in corpora nostra 
 naturam, et nostro de corpore saepe ferarum 
 augescunt vires et corpora pennipotentum. 
 ergo omnes natura cibos in corpora viva 
 vertit et hinc sensus animantum procreat omnes,    880 
 non alia longe ratione atque arida ligna 
 explicat in flammas et &lt;in&gt; ignis omnia versat. 
 iamne vides igitur magni primordia rerum 
 referre in quali sint ordine quaeque locata 
 et commixta quibus dent motus accipiantque?    885 
  Tum porro, quid id est, animum quod percutit, ipsum, 
 quod movet et varios sensus expromere cogit, 
 ex insensilibus ne credas sensile gigni? 
 ni mirum lapides et ligna et terra quod una 
 mixta tamen nequeunt vitalem reddere sensum.    890 
 illud in his igitur rebus meminisse decebit, 
 non ex omnibus omnino, quaecumque creant res 
 sensilia, extemplo me gigni dicere sensus, 
 sed magni referre ea primum quantula constent, 
 sensile quae faciunt, et qua sint praedita forma,    895 
 motibus ordinibus posituris denique quae sint. 
 quarum nil rerum in lignis glaebisque videmus; 
 et tamen haec, cum sunt quasi putrefacta per imbres, 
 vermiculos pariunt, quia corpora materiai 
 antiquis ex ordinibus permota nova re    900 
 conciliantur ita ut debent animalia gigni. 
  Deinde ex sensilibus qui sensile posse creari 
 constituunt, porro ex aliis sentire sueti 
       * * *            903a 
 mollia cum faciunt; nam sensus iungitur omnis 
 visceribus nervis venis, quae cumque videmus 
 mollia mortali consistere corpore creta. 
 sed tamen esto iam posse haec aeterna manere; 
 nempe tamen debent aut sensum partis habere 
 aut similis totis animalibus esse putari. 
 at nequeant per se partes sentire necesse est:    910 
 namque animus sensus membrorum respuit omnis, 
 nec manus a nobis potis est secreta neque ulla 
 corporis omnino sensum pars sola tenere. 
 linquitur ut totis animantibus adsimulentur, 
 vitali ut possint consentire undique sensu.    915 
 qui poterunt igitur rerum primordia dici 
 et leti vitare vias, animalia cum sint, 
 atque animalia &lt;sint&gt; mortalibus una eademque? 
 quod tamen ut possint, at coetu concilioque 
 nil facient praeter volgum turbamque animantum,    920 
 scilicet ut nequeant homines armenta feraeque 
 inter sese ullam rem gignere conveniundo. 
 sic itidem quae sentimus sentire necessest. 
 quod si forte suum dimittunt corpore sensum 
 atque alium capiunt, quid opus fuit adtribui id quod    925 
 detrahitur? tum praeterea, quod fudimus ante, 
 quatinus in pullos animalis vertier ova 
 cernimus alituum vermisque effervere terra, 
 intempestivos quam putor cepit ob imbris, 
 scire licet gigni posse ex non sensibus sensus.    930 
  Quod si forte aliquis dicet, dum taxat oriri 
 posse ex non sensu sensus mutabilitate, 
 aut aliquo tamquam partu quod proditur extra, 
 huic satis illud erit planum facere atque probare, 
 non fieri partum nisi concilio ante coacto,    935 
 nec quicquam commutari sine conciliatu. 
  Principio nequeunt ullius corporis esse 
 sensus ante ipsam genitam naturam animantis, 
 ni mirum quia materies disiecta tenetur 
 aere fluminibus terris terraque creatis,    940 
 nec congressa modo vitalis convenientes 
 contulit inter se motus, quibus omnituentes 
 accensi sensus animantem quamque tuentur. 
  Praeterea quamvis animantem grandior ictus, 
 quam patitur natura, repente adfligit et omnis    945 
 corporis atque animi pergit confundere sensus. 
 dissoluuntur enim positurae principiorum 
 et penitus motus vitales inpediuntur, 
 donec materies omnis concussa per artus 
 vitalis animae nodos a corpore solvit    950 
 dispersamque foras per caulas eiecit omnis; 
 nam quid praeterea facere ictum posse reamur 
 oblatum, nisi discutere ac dissolvere quaeque? 
 fit quoque uti soleant minus oblato acriter ictu 
 reliqui motus vitalis vincere saepe,    955 
 vincere et ingentis plagae sedare tumultus 
 inque suos quicquid rursus revocare meatus 
 et quasi iam leti dominantem in corpore motum 
 discutere ac paene amissos accendere sensus; 
 nam qua re potius leti iam limine ab ipso    960 
 ad vitam possint conlecta mente reverti, 
 quam quo decursum prope iam siet ire et abire? 
  Praeterea, quoniam dolor est, ubi materiai 
 corpora vi quadam per viscera viva per artus 
 sollicitata suis trepidant in sedibus intus,    965 
 inque locum quando remigrant, fit blanda voluptas, 
 scire licet nullo primordia posse dolore 
 temptari nullamque voluptatem capere ex se; 
 quandoquidem non sunt ex ullis principiorum 
 corporibus, quorum motus novitate laborent    970 
 aut aliquem fructum capiant dulcedinis almae. 
 haut igitur debent esse ullo praedita sensu. 
  Denique uti possint sentire animalia quaeque, 
 principiis si iam est sensus tribuendus eorum, 
 quid, genus humanum propritim de quibus auctumst?    975 
 scilicet et risu tremulo concussa cachinnant 
 et lacrimis spargunt rorantibus ora genasque 
 multaque de rerum mixtura dicere callent 
 et sibi proporro quae sint primordia quaerunt; 
 quando quidem totis mortalibus adsimulata    980 
 ipsa quoque ex aliis debent constare elementis, 
 inde alia ex aliis, nusquam consistere ut ausis; 
 quippe sequar, quod cumque loqui ridereque dices 
 et sapere, ex aliis eadem haec facientibus ut sit. 
 quod si delira haec furiosaque cernimus esse    985 
 et ridere potest non ex ridentibus auctus, 
 et sapere et doctis rationem reddere dictis 
 non ex seminibus sapientibus atque disertis, 
 qui minus esse queant ea quae sentire videmus 
 seminibus permixta carentibus undique sensu?    990 
  Denique caelesti sumus omnes semine oriundi; 
 omnibus ille idem pater est, unde alma liquentis 
 umoris guttas mater cum terra recepit, 
 feta parit nitidas fruges arbustaque laeta 
 et genus humanum, parit omnia saecla ferarum,    995 
 pabula cum praebet, quibus omnes corpora pascunt 
 et dulcem ducunt vitam prolemque propagant; 
 qua propter merito maternum nomen adepta est. 
 cedit item retro, de terra quod fuit ante, 
 in terras, et quod missumst ex aetheris oris,    1000 
 id rursum caeli rellatum templa receptant. 
 nec sic interemit mors res ut materiai 
 corpora conficiat, sed coetum dissupat ollis; 
 inde aliis aliud coniungit et efficit, omnis 
 res ut convertant formas mutentque colores    1005 
 et capiant sensus et puncto tempore reddant; 
 ut noscas referre earum primordia rerum 
 cum quibus et quali positura contineantur 
 et quos inter se dent motus accipiantque, 
 neve putes aeterna penes residere potesse    1010 
 corpora prima quod in summis fluitare videmus 
 rebus et interdum nasci subitoque perire. 
 quin etiam refert nostris in versibus ipsis 
 cum quibus et quali sint ordine quaeque locata; 
 namque eadem caelum mare terras flumina solem    1015 
 significant, eadem fruges arbusta animantis; 
 si non omnia sunt, at multo maxima pars est 
 consimilis; verum positura discrepitant res. 
 sic ipsis in rebus item iam materiai 
 [intervalla vias conexus pondera plagas]    1020 
 concursus motus ordo positura figurae 
 cum permutantur, mutari res quoque debent. 
  Nunc animum nobis adhibe veram ad rationem. 
 nam tibi vehementer nova res molitur ad auris 
 accedere et nova se species ostendere rerum.    1025 
 sed neque tam facilis res ulla est, quin ea primum 
 difficilis magis ad credendum constet, itemque 
 nil adeo magnum neque tam mirabile quicquam, 
 quod non paulatim minuant mirarier omnes, 
 principio caeli clarum purumque colorem    1030 
 quaeque in se cohibet, palantia sidera passim, 
 lunamque et solis praeclara luce nitorem; 
 omnia quae nunc si primum mortalibus essent 
 ex improviso si sint obiecta repente, 
 quid magis his rebus poterat mirabile dici,    1035 
 aut minus ante quod auderent fore credere gentes? 
 nil, ut opinor; ita haec species miranda fuisset. 
 quam tibi iam nemo fessus satiate videndi, 
 suspicere in caeli dignatur lucida templa. 
 desine qua propter novitate exterritus ipsa    1040 
 expuere ex animo rationem, sed magis acri 
 iudicio perpende, et si tibi vera videntur, 
 dede manus, aut, si falsum est, accingere contra. 
 quaerit enim rationem animus, cum summa loci sit 
 infinita foris haec extra moenia mundi,    1045 
 quid sit ibi porro, quo prospicere usque velit mens 
 atque animi iactus liber quo pervolet ipse. 
  Principio nobis in cunctas undique partis 
 et latere ex utroque &lt;supra&gt; supterque per omne 
 nulla est finis; uti docui, res ipsaque per se    1050 
 vociferatur, et elucet natura profundi. 
 nullo iam pacto veri simile esse putandumst, 
 undique cum vorsum spatium vacet infinitum 
 seminaque innumero numero summaque profunda 
 multimodis volitent aeterno percita motu,    1055 
 hunc unum terrarum orbem caelumque creatum, 
 nil agere illa foris tot corpora materiai; 
 cum praesertim hic sit natura factus et ipsa 
 sponte sua forte offensando semina rerum 
 multimodis temere in cassum frustraque coacta    1060 
 tandem coluerunt ea quae coniecta repente 
 magnarum rerum fierent exordia semper, 
 terrai maris et caeli generisque animantum. 
 quare etiam atque etiam talis fateare necesse est 
 esse alios alibi congressus materiai,    1065 
 qualis hic est, avido complexu quem tenet aether. 
  Praeterea cum materies est multa parata, 
 cum locus est praesto nec res nec causa moratur 
 ulla, geri debent ni mirum et confieri res. 
 nunc et seminibus si tanta est copia, quantam    1070 
 enumerare aetas animantum non queat omnis, 
 quis eadem natura manet, quae semina rerum 
 conicere in loca quaeque queat simili ratione 
 atque huc sunt coniecta, necesse est confiteare 
 esse alios aliis terrarum in partibus orbis    1075 
 et varias hominum gentis et saecla ferarum. 
  Huc accedit ut in summa res nulla sit una, 
 unica quae gignatur et unica solaque crescat, 
 quin aliquoius siet saecli permultaque eodem 
 sint genere. in primis animalibus indice mente     1080 
 invenies sic montivagum genus esse ferarum, 
 sic hominum geminam prolem, sic denique mutas 
 squamigerum pecudes et corpora cuncta volantum. 
 qua propter caelum simili ratione fatendumst 
 terramque et solem, lunam mare cetera quae sunt,    1085 
 non esse unica, sed numero magis innumerali; 
 quando quidem vitae depactus terminus alte 
 tam manet haec et tam nativo corpore constant 
 quam genus omne, quod his generatimst rebus abundans. 
  Quae bene cognita si teneas, natura videtur    1090 
 libera continuo, dominis privata superbis, 
 ipsa sua per se sponte omnia dis agere expers. 
 nam pro sancta deum tranquilla pectora pace 
 quae placidum degunt aevom vitamque serenam, 
 quis regere immensi summam, quis habere profundi    1095 
 indu manu validas potis est moderanter habenas, 
 quis pariter caelos omnis convertere et omnis 
 ignibus aetheriis terras suffire feracis, 
 omnibus inve locis esse omni tempore praesto, 
 nubibus ut tenebras faciat caelique serena    1100 
 concutiat sonitu, tum fulmina mittat et aedis 
 saepe suas disturbet et in deserta recedens 
 saeviat exercens telum, quod saepe nocentes 
 praeterit exanimatque indignos inque merentes? 
  Multaque post mundi tempus genitale diemque    1105 
 primigenum maris et terrae solisque coortum 
 addita corpora sunt extrinsecus, addita circum 
 semina, quae magnum iaculando contulit omne, 
 unde mare et terrae possent augescere et unde 
 appareret spatium caeli domus altaque tecta    1110 
 tolleret a terris procul et consurgeret aer. 
 nam sua cuique, locis ex omnibus, omnia plagis 
 corpora distribuuntur et ad sua saecla recedunt, 
 umor ad umorem, terreno corpore terra 
 crescit et ignem ignes procudunt aetheraque &lt;aether&gt;,    1115 
 donique ad extremum crescendi perfica finem 
 omnia perduxit rerum natura creatrix; 
 ut fit ubi nihilo iam plus est quod datur intra 
 vitalis venas quam quod fluit atque recedit. 
 omnibus hic aetas debet consistere rebus,    1120 
 hic natura suis refrenat viribus auctum. 
 nam quae cumque vides hilaro grandescere adauctu 
 paulatimque gradus aetatis scandere adultae, 
 plura sibi adsumunt quam de se corpora mittunt, 
 dum facile in venas cibus omnis inditur et dum    1125 
 non ita sunt late dispessa, ut multa remittant 
 et plus dispendi faciant quam vescitur aetas. 
 nam certe fluere atque recedere corpora rebus 
 multa manus dandum est; sed plura accedere debent, 
 donec alescendi summum tetigere cacumen.    1130 
 inde minutatim vires et robur adultum 
 frangit et in partem peiorem liquitur aetas. 
 quippe etenim quanto est res amplior, augmine adempto, 
 et quo latior est, in cunctas undique partis 
 plura modo dispargit et a se corpora mittit,    1135 
 nec facile in venas cibus omnis diditur ei 
 nec satis est, pro quam largos exaestuat aestus, 
 unde queat tantum suboriri ac subpeditare. 
 iure igitur pereunt, cum rarefacta fluendo 
 sunt et cum externis succumbunt omnia plagis,    1140 
 quando quidem grandi cibus aevo denique defit, 
 nec tuditantia rem cessant extrinsecus ullam 
 corpora conficere et plagis infesta domare. 
  Sic igitur magni quoque circum moenia mundi 
 expugnata dabunt labem putrisque ruinas;    1145 
 omnia debet enim cibus integrare novando 
 et fulcire cibus, &lt;cibus&gt; omnia sustentare, 
 ne quiquam, quoniam nec venae perpetiuntur 
 quod satis est, neque quantum opus est natura ministrat. 
  Iamque adeo fracta est aetas effetaque tellus    1150 
 vix animalia parva creat, quae cuncta creavit 
 saecla deditque ferarum ingentia corpora partu. 
 haud, ut opinor, enim mortalia saecla superne 
 aurea de caelo demisit funis in arva 
 nec mare nec fluctus plangentis saxa crearunt,    1155 
 sed genuit tellus eadem quae nunc alit ex se. 
 praeterea nitidas fruges vinetaque laeta 
 sponte sua primum mortalibus ipsa creavit, 
 ipsa dedit dulcis fetus et pabula laeta; 
 quae nunc vix nostro grandescunt aucta labore,    1160 
 conterimusque boves et viris agricolarum, 
 conficimus ferrum vix arvis suppeditati: 
 usque adeo parcunt fetus augentque laborem. 
 iamque caput quassans grandis suspirat arator 
 crebrius, in cassum magnos cecidisse labores,    1165 
 et cum tempora temporibus praesentia confert 
 praeteritis, laudat fortunas saepe parentis. 
 tristis item vetulae vitis sator atque &lt;vietae&gt; 
 temporis incusat momen saeclumque fatigat, 
 et crepat, antiquum genus ut pietate repletum    1170 
 perfacile angustis tolerarit finibus aevom, 
 cum minor esset agri multo modus ante viritim; 
 nec tenet omnia paulatim tabescere et ire 
 ad capulum spatio aetatis defessa vetusto.
 
 
	 
		 Lucretius 
		 The Latin Library 
		 The Classics Page