Lucretius: De Rerum Natura VI
		 

		 
		 
	 
	
 

 TITI LVCRETI CARI DE RERVM NATVRA LIBER SEXTVS
 

 

 
Primae frugiparos fetus mortalibus aegris 
dididerunt quondam praeclaro nomine Athenae 
et recreaverunt vitam legesque rogarunt 
et primae dederunt solacia dulcia vitae, 
cum genuere virum tali cum corde repertum, 
omnia veridico qui quondam ex ore profudit; 
cuius et extincti propter divina reperta 
divolgata vetus iam ad caelum gloria fertur. 
nam cum vidit hic ad victum quae flagitat usus 
omnia iam ferme mortalibus esse parata 
et, pro quam possent, vitam consistere tutam, 
divitiis homines et honore et laude potentis 
affluere atque bona gnatorum excellere fama, 
nec minus esse domi cuiquam tamen anxia cordi, 
atque animi ingratis vitam vexare sine ulla 
pausa atque infestis cogi saevire querellis, 
intellegit ibi vitium vas efficere ipsum 
omniaque illius vitio corrumpier intus, 
quae conlata foris et commoda cumque venirent; 
partim quod fluxum pertusumque esse videbat, 
ut nulla posset ratione explerier umquam, 
partim quod taetro quasi conspurcare sapore 
omnia cernebat, quae cumque receperat, intus. 
veridicis igitur purgavit pectora dictis 
et finem statuit cuppedinis atque timoris 
exposuitque bonum summum, quo tendimus omnes, 
quid foret, atque viam monstravit, tramite parvo 
qua possemus ad id recto contendere cursu, 
quidve mali foret in rebus mortalibus passim, 
quod fieret naturali varieque volaret 
seu casu seu vi, quod sic natura parasset, 
et quibus e portis occurri cuique deceret, 
et genus humanum frustra plerumque probavit 
volvere curarum tristis in pectore fluctus. 
nam vel uti pueri trepidant atque omnia caecis 
in tenebris metuunt, sic nos in luce timemus 
inter dum, nihilo quae sunt metuenda magis quam 
quae pueri in tenebris pavitant finguntque futura. 
hunc igitur terrorem animi tenebrasque necessest 
non radii solis nec lucida tela diei 
discutiant, sed naturae species ratioque. 
quo magis inceptum pergam pertexere dictis. 
 Et quoniam docui mundi mortalia templa 
esse [et] nativo consistere corpore caelum, 
et quae cumque in eo fiunt fierique necessest 
pleraque dissolui, qui restant percipe porro, 
quandoquidem semel insignem conscendere currum 
* * * 
tu mihi supremae praescripta ad candida callis 
currenti spatium praemonstra, callida musa 
Calliope, requies hominum divomque voluptas, 
te duce ut insigni capiam cum laude coronam. 
* * * 
 ventorum existant, placentur [ut] omnia rursum 
* * * 
quae fuerint, sint placato conversa furore. 
cetera quae fieri in terris caeloque tuentur 
mortales, pavidis cum pendent mentibus saepe 
et faciunt animos humilis formidine divom 
depressosque premunt ad terram propterea quod 
ignorantia causarum conferre deorum 
cogit ad imperium res et concedere regnum. 
[quorum operum causas nulla ratione videre 
possunt ac fieri divino numine rentur.] 
nam bene qui didicere deos securum agere aevom, 
si tamen interea mirantur qua ratione 
quaeque geri possint, praesertim rebus in illis 
quae supera caput aetheriis cernuntur in oris, 
rursus in antiquas referuntur religionis 
et dominos acris adsciscunt, omnia posse 
quos miseri credunt, ignari quid queat esse, 
quid nequeat, finita potestas denique cuique 
qua nam sit ratione atque alte terminus haerens; 
quo magis errantes caeca ratione feruntur. 
quae nisi respuis ex animo longeque remittis 
dis indigna putare alienaque pacis eorum, 
delibata deum per te tibi numina sancta 
saepe oberunt; non quo violari summa deum vis 
possit, ut ex ira poenas petere inbibat acris, 
sed quia tute tibi placida cum pace quietos 
constitues magnos irarum volvere fluctus, 
nec delubra deum placido cum pectore adibis, 
nec de corpore quae sancto simulacra feruntur 
in mentes hominum divinae nuntia formae, 
suscipere haec animi tranquilla pace valebis. 
inde videre licet qualis iam vita sequatur. 
quam quidem ut a nobis ratio verissima longe 
reiciat, quamquam sunt a me multa profecta, 
multa tamen restant et sunt ornanda politis 
versibus; est ratio caeli sque tenenda, 
sunt tempestates et fulmina clara canenda, 
quid faciant et qua de causa cumque ferantur; 
ne trepides caeli divisis partibus amens, 
unde volans ignis pervenerit aut in utram se 
verterit hinc partim, quo pacto per loca saepta 
insinuarit, et hinc dominatus ut extulerit se. 
[quorum operum causas nulla ratione videre 
possunt ac fieri divino numine rentur.] 
 Principio tonitru quatiuntur caerula caeli 
propterea quia concurrunt sublime volantes 
aetheriae nubes contra pugnantibus ventis. 
nec fit enim sonitus caeli de parte serena, 
verum ubi cumque magis denso sunt agmine nubes, 
tam magis hinc magno fremitus fit murmure saepe. 
praeterea neque tam condenso corpore nubes 
esse queunt quam sunt lapides ac ligna, neque autem 
tam tenues quam sunt nebulae fumique volantes; 
nam cadere aut bruto deberent pondere pressae 
 ut lapides, aut ut fumus constare nequirent 
nec cohibere nives gelidas et grandinis imbris. 
 Dant etiam sonitum patuli super aequora mundi, 
carbasus ut quondam magnis intenta theatris 
dat crepitum malos inter iactata trabesque, 
inter dum perscissa furit petulantibus auris 
et fragilis [sonitus] chartarum commeditatur; 
id quoque enim genus in tonitru cognoscere possis, 
aut ubi suspensam vestem chartasque volantis 
verberibus venti versant planguntque per auras. 
fit quoque enim inter dum [ut] non tam concurrere nubes 
frontibus adversis possint quam de latere ire 
diverso motu radentes corpora tractim, 
aridus unde auris terget sonus ille diuque 
ducitur, exierunt donec regionibus artis. 
 Hoc etiam pacto tonitru concussa videntur 
omnia saepe gravi tremere et divolsa repente 
maxima dissiluisse capacis moenia mundi, 
cum subito validi venti conlecta procella 
nubibus intorsit sese conclusaque ibidem 
turbine versanti magis ac magis undique nubem 
cogit uti fiat spisso cava corpore circum, 
post ubi conminuit vis eius et impetus acer, 
tum perterricrepo sonitu dat scissa fragorem. 
nec mirum, cum plena animae vensicula parva 
saepe haud dat parvum sonitum displosa repente. 
 Est etiam ratio, cum venti nubila perflant, 
ut sonitus faciant; etenim ramosa videmus 
nubila saepe modis multis atque aspera ferri; 
scilicet ut, crebram silvam cum flamina cauri 
perflant, dant sonitum frondes ramique fragorem. 
 Fit quoque ut inter dum validi vis incita venti 
perscindat nubem perfringens impete recto; 
nam quid possit ibi flatus manifesta docet res, 
hic, ubi lenior est, in terra cum tamen alta 
arbusta evolvens radicibus haurit ab imis. 
sunt etiam fluctus per nubila, qui quasi murmur 
dant in frangendo graviter; quod item fit in altis 
fluminibus magnoque mari, cum frangitur aestus. 
 Fit quoque, ubi e nubi in nubem vis incidit ardens 
fulminis; haec multo si forte umore recepit 
ignem, continuo magno clamore trucidat; 
ut calidis candens ferrum e fornacibus olim 
stridit, ubi in gelidum propter demersimus imbrem. 
 Aridior porro si nubes accipit ignem, 
uritur ingenti sonitu succensa repente, 
lauricomos ut si per montis flamma vagetur 
turbine ventorum comburens impete magno; 
nec res ulla magis quam Phoebi Delphica laurus 
terribili sonitu flamma crepitante crematur. 
 Denique saepe geli multus fragor atque ruina 
grandinis in magnis sonitum dat nubibus alte; 
ventus enim cum confercit, franguntur in artum 
concreti montes nimborum et grandine mixti. 
 Fulgit item, nubes ignis cum semina multa 
 excussere suo concursu, ceu lapidem si 
percutiat lapis aut ferrum; nam tum quoque lumen 
exilit et claras scintillas dissipat ignis. 
sed tonitrum fit uti post auribus accipiamus, 
fulgere quam cernant oculi, quia semper ad auris 
tardius adveniunt quam visum quae moveant res. 
id licet hinc etiam cognoscere: caedere si quem 
ancipiti videas ferro procul arboris auctum, 
ante fit ut cernas ictum quam plaga per auris 
det sonitum; sic fulgorem quoque cernimus ante 
quam tonitrum accipimus, pariter qui mittitur igni 
e simili causa, concursu natus eodem. 
 Hoc etiam pacto volucri loca lumine tingunt 
nubes et tremulo tempestas impete fulgit. 
ventus ubi invasit nubem et versatus ibidem 
fecit ut ante cavam docui spissescere nubem, 
mobilitate sua fervescit; ut omnia motu 
percalefacta vides ardescere, plumbea vero 
glans etiam longo cursu volvenda liquescit. 
ergo fervidus hic nubem cum perscidit atram, 
dissipat ardoris quasi per vim expressa repente 
semina, quae faciunt nictantia fulgura flammae; 
inde sonus sequitur, qui tardius adlicit auris 
quam quae perveniunt oculorum ad lumina nostra. 
scilicet hoc densis fit nubibus et simul alte 
extructis aliis alias super impete miro. 
ne tibi sit frudi quod nos inferne videmus 
quam sint lata magis quam sursum extructa quid extent. 
contemplator enim, cum montibus adsimulata 
nubila portabunt venti transversa per auras, 
aut ubi per magnos montis cumulata videbis 
insuper esse aliis alia atque urguere superna 
in statione locata sepultis undique ventis; 
tum poteris magnas moles cognoscere eorum 
speluncasque vel ut saxis pendentibus structas 
cernere, quas venti cum tempestate coorta 
conplerunt, magno indignantur murmure clausi 
nubibus in caveisque ferarum more minantur, 
nunc hinc nunc illinc fremitus per nubila mittunt, 
quaerentesque viam circum versantur et ignis 
semina convolvunt [e] nubibus atque ita cogunt 
multa rotantque cavis flammam fornacibus intus, 
donec divolsa fulserunt nube corusci. 
 Hac etiam fit uti de causa mobilis ille 
devolet in terram liquidi color aureus ignis, 
semina quod nubes ipsas permulta necessust 
ignis habere; etenim cum sunt umore sine ullo, 
flammeus [est] plerumque colos et splendidus ollis. 
quippe etenim solis de lumine multa necessest 
concipere, ut merito rubeant ignesque profundant. 
hasce igitur cum ventus agens contrusit in unum 
compressitque locum cogens, expressa profundunt 
semina, quae faciunt flammae fulgere colores. 
 Fulgit item, cum rarescunt quoque nubila caeli; 
nam cum ventus eas leviter diducit euntis 
 dissoluitque, cadant ingratius illa necessest 
semina quae faciunt fulgorem. tum sine taetro 
terrore atque sonis fulgit nulloque tumultu. 
 Quod superest, [quali] natura praedita constent 
fulmina, declarant ictus et inusta vaporis 
signa notaeque gravis halantis sulpuris auras; 
ignis enim sunt haec non venti signa neque imbris. 
praeterea saepe accendunt quoque tecta domorum 
et celeri flamma dominantur in aedibus ipsis. 
hunc tibi subtilem cum primis ignibus ignem 
constituit natura minutis mobilibusque 
corporibus, cui nil omnino obsistere possit. 
transit enim validum fulmen per saepta domorum 
clamor ut ac voces, transit per saxa, per aera 
et liquidum puncto facit aes in tempore et aurum. 
curat item vasis integris vina repente 
diffugiant, quia ni mirum facile omnia circum 
conlaxat rareque facit lateramina vasis 
adveniens calor eius et insinuatus in ipsum 
mobiliter soluens differt primordia vini. 
quod solis vapor aetatem non posse videtur 
efficere usque adeo pollens fervore corusco. 
tanto mobilior vis et dominantior haec est. 
 Nunc ea quo pacto gignantur et impete tanto 
fiant ut possint ictu discludere turris, 
disturbare domos, avellere tigna trabesque 
et monimenta virum commoliri atque ciere, 
exanimare homines, pecudes prosternere passim, 
cetera de genere hoc qua vi facere omnia possint, 
expediam neque [te] in promissis plura morabor. 
 Fulmina gignier e crassis alteque putandumst 
nubibus extructis; nam caelo nulla sereno 
nec leviter densis mittuntur nubibus umquam. 
nam dubio procul hoc fieri manifesta docet res; 
quod tunc per totum concrescunt ae&euml;ra nubes, 
undique uti tenebras omnis Acherunta reamur 
liquisse et magnas caeli complesse cavernas, 
&AElig;usque adeo tetra nimborum nocte coorta 
inpendent atrae formidinis ora superne,&AElig; 
cum commoliri tempestas fulmina coeptat. 
praeterea persaepe niger quoque per mare nimbus, 
ut picis e caelo demissum flumen, in undas 
sic cadit effertus tenebris procul et trahit atram 
fulminibus gravidam tempestatem atque procellis, 
ignibus ac ventis cum primis ipse repletus, 
in terra quoque ut horrescant ac tecta requirant. 
sic igitur supera nostrum caput esse putandumst 
tempestatem altam; neque enim caligine tanta 
obruerent terras, nisi inaedificata superne 
multa forent multis exempto nubila sole; 
nec tanto possent venientes opprimere imbri, 
flumina abundare ut facerent camposque natare, 
si non extructis foret alte nubibus aether. 
hic igitur ventis atque ignibus omnia plena 
sunt; ideo passim fremitus et fulgura fiunt. 
 quippe etenim supra docui permulta vaporis 
semina habere cavas nubes et multa necessest 
concipere ex solis radiis ardoreque eorum. 
hoc ubi ventus eas idem qui cogit in unum 
forte locum quemvis, expressit multa vaporis 
semina seque simul cum eo commiscuit igni, 
insinuatus ibi vortex versatur in arto 
et calidis acuit fulmen fornacibus intus; 
nam duplici ratione accenditur: ipse sua cum 
mobilitate calescit et e contagibus ignis. 
inde ubi percaluit venti vis [et] gravis ignis 
impetus incessit, maturum tum quasi fulmen 
perscindit subito nubem ferturque coruscis 
omnia luminibus lustrans loca percitus ardor. 
quem gravis insequitur sonitus, displosa repente 
opprimere ut caeli videantur templa superne. 
inde tremor terras graviter pertemptat et altum 
murmura percurrunt caelum; nam tota fere tum 
tempestas concussa tremit fremitusque moventur. 
quo de concussu sequitur gravis imber et uber, 
omnis uti videatur in imbrem vertier aether 
atque ita praecipitans ad diluviem revocare; 
tantus discidio nubis ventique procella 
mittitur, ardenti sonitus cum provolat ictu. 
 Est etiam cum vis extrinsecus incita venti 
incidit in validam maturo culmine nubem; 
quam cum perscidit, extemplo cadit igneus ille 
vertex, quem patrio vocitamus nomine fulmen. 
hoc fit idem in partis alias, quo cumque tulit vis. 
 Fit quoque ut inter dum venti vis missa sine igni 
igniscat tamen in spatio longoque meatu, 
dum venit amittens in cursu corpora quaedam 
grandia, quae nequeunt pariter penetrare per auras, 
atque alia ex ipso conradens ae&euml;re portat 
parvola, quae faciunt ignem commixta volando; 
non alia longe ratione ac plumbea saepe 
fervida fit glans in cursu, cum multa rigoris 
corpora dimittens ignem concepit in auris. 
 Fit quoque ut ipsius plagae vis excitet ignem, 
frigida cum venti pepulit vis missa sine igni, 
ni mirum quia, cum vehementi perculit ictu, 
confluere ex ipso possunt elementa vaporis 
et simul ex illa quae tum res excipit ictum; 
ut, lapidem ferro cum caedimus, evolat ignis, 
nec, quod frigida vis ferrist, hoc setius illi 
semina concurrunt calidi fulgoris ad ictum. 
sic igitur quoque res accendi fulmine debet, 
opportuna fuit si forte et idonea flammis. 
nec temere omnino plane vis frigida venti 
esse potest, ea quae tanta vi missa supernest, 
quin, prius in cursu si non accenditur igni, 
at tepefacta tamen veniat commixta calore. 
 Mobilitas autem fit fulminis et gravis ictus 
et celeri ferme percurrunt fulmina lapsu, 
nubibus ipsa quod omnino prius incita se vis 
 colligit et magnum conamen sumit eundi, 
inde ubi non potuit nubes capere inpetis auctum, 
exprimitur vis atque ideo volat impete miro, 
ut validis quae de tormentis missa feruntur. 
 Adde quod e parvis et levibus est elementis, 
nec facilest tali naturae obsistere quicquam; 
inter enim fugit ac penetrat per rara viarum, 
non igitur multis offensibus in remorando 
haesitat, hanc ob rem celeri volat impete labens. 
 Deinde, quod omnino natura pondera deorsum 
omnia nituntur, cum plagast addita vero, 
mobilitas duplicatur et impetus ille gravescit, 
ut vehementius et citius quae cumque morantur 
obvia discutiat plagis itinerque sequatur. 
 Denique quod longo venit impete, sumere debet 
mobilitatem etiam atque etiam, quae crescit eundo 
et validas auget viris et roborat ictum; 
nam facit ut quae sint illius semina cumque 
e regione locum quasi in unum cuncta ferantur, 
omnia coniciens in eum volventia cursum. 
 Forsitan ex ipso veniens trahat ae&euml;re quaedam 
corpora, quae plagis incendunt mobilitatem. 
incolumisque venit per res atque integra transit 
multa, foraminibus liquidus quia transviat ignis. 
multaque perfringit, cum corpora fulminis ipsa 
corporibus rerum inciderunt, qua texta tenentur. 
dissoluit porro facile aes aurumque repente 
conferve facit, e parvis quia facta minute 
corporibus vis est et levibus ex elementis, 
quae facile insinuantur et insinuata repente 
dissoluont nodos omnis et vincla relaxant. 
 Autumnoque magis stellis fulgentibus alta 
concutitur caeli domus undique totaque tellus, 
et cum tempora se veris florentia pandunt. 
frigore enim desunt ignes ventique calore 
deficiunt neque sunt tam denso corpore nubes. 
interutrasque igitur cum caeli tempora constant, 
tum variae causae concurrunt fulminis omnes. 
nam fretus ipse anni permiscet frigus [ad] aestum. 
quorum utrumque opus est fabricanda ad fulmina nubi, 
ut discordia [sit] rerum magnoque tumultu 
ignibus et ventis furibundus fluctuet ae&euml;r. 
 
ut discordia [sit] rerum magnoque tumultu 
ignibus et ventis furibundus fluctuet ae&euml;r. 
prima caloris enim pars est postrema rigoris; 
tempus id est vernum; quare pugnare necessest 
dissimilis [res] inter se turbareque mixtas. 
et calor extremus primo cum frigore mixtus 
volvitur, autumni quod fertur nomine tempus, 
hic quoque confligunt hiemes aestatibus acres. 
propterea [freta] sunt haec anni nominitanda, 
nec mirumst, in eo si tempore plurima fiunt 
fulmina tempestasque cietur turbida caelo, 
 ancipiti quoniam bello turbatur utrimque, 
hinc flammis, illinc ventis umoreque mixto. 
 Hoc est igniferi naturam fulminis ipsam 
perspicere et qua vi faciat rem quamque videre, 
non Tyrrhena retro volventem carmina frustra 
indicia occultae divum perquirere mentis, 
unde volans ignis pervenerit aut in utram se 
verterit hinc partim, quo pacto per loca saepta 
insinuarit, et hinc dominatus ut extulerit se, 
quidve nocere queat de caelo fulminis ictus. 
quod si Iuppiter atque alii fulgentia divi 
terrifico quatiunt sonitu caelestia templa 
et iaciunt ignem quo cuiquest cumque voluntas, 
cur quibus incautum scelus aversabile cumquest 
non faciunt icti flammas ut fulguris halent 
pectore perfixo, documen mortalibus acre, 
et potius nulla sibi turpi conscius in re 
volvitur in flammis innoxius inque peditur 
turbine caelesti subito correptus et igni? 
cur etiam loca sola petunt frustraque laborant? 
an tum bracchia consuescunt firmantque lacertos? 
in terraque patris cur telum perpetiuntur 
optundi? cur ipse sinit neque parcit in hostis? 
denique cur numquam caelo iacit undique puro 
Iuppiter in terras fulmen sonitusque profundit? 
an simul ac nubes successere, ipse in eas tum 
descendit, prope ut hinc teli determinet ictus? 
in mare qua porro mittit ratione? quid undas 
arguit et liquidam molem camposque natantis? 
praeterea si vult caveamus fulminis ictum, 
cur dubitat facere ut possimus cernere missum? 
si nec opinantis autem volt opprimere igni, 
cur tonat ex illa parte, ut vitare queamus, 
cur tenebras ante et fremitus et murmura concit? 
et simul in multas partis qui credere possis 
mittere? an hoc ausis numquam contendere factum, 
ut fierent ictus uno sub tempore plures? 
at saepest numero factum fierique necessest, 
ut pluere in multis regionibus et cadere imbris, 
fulmina sic uno fieri sub tempore multa. 
postremo cur sancta deum delubra suasque 
discutit infesto praeclaras fulmine sedes 
et bene facta deum frangit simulacra suisque 
demit imaginibus violento volnere honorem? 
altaque cur plerumque petit loca plurimaque eius 
montibus in summis vestigia cernimus ignis? 
 Quod super est, facilest ex his cognoscere rebus, 
presteras Graii quos ab re nominitarunt, 
in mare qua missi veniant ratione superne. 
nam fit ut inter dum tam quam demissa columna 
in mare de caelo descendat, quam freta circum 
fervescunt graviter spirantibus incita flabris, 
et quae cumque in eo tum sint deprensa tumultu 
navigia in summum veniant vexata periclum. 
hoc fit ubi inter dum non quit vis incita venti 
 rumpere quam coepit nubem, sed deprimit, ut sit 
in mare de caelo tam quam demissa columna, 
paulatim, quasi quid pugno bracchique superne 
coniectu trudatur et extendatur in undas; 
quam cum discidit, hinc prorumpitur in mare venti 
vis et fervorem mirum concinnat in undis; 
versabundus enim turbo descendit et illam 
deducit pariter lento cum corpore nubem; 
quam simul ac gravidam detrusit ad aequora ponti, 
ille in aquam subito totum se inmittit et omne 
excitat ingenti sonitu mare fervere cogens. 
 Fit quoque ut involvat venti se nubibus ipse 
vertex conradens ex ae&euml;re semina nubis 
et quasi demissum caelo prestera imitetur; 
hic ubi se in terras demisit dissoluitque, 
turbinis immanem vim provomit atque procellae. 
sed quia fit raro omnino montisque necessest 
officere in terris, apparet crebrius idem 
prospectu maris in magno caeloque patenti. 
 Nubila concrescunt, ubi corpora multa volando 
hoc super in caeli spatio coiere repente 
asperiora, modis quae possint indupedita 
exiguis tamen inter se compressa teneri. 
haec faciunt primum parvas consistere nubes; 
inde ea comprendunt inter se conque gregantur 
et coniungendo crescunt ventisque feruntur 
usque adeo donec tempestas saeva coortast. 
 Fit quoque uti montis vicina cacumina caelo 
quam sint quoque magis, tanto magis edita fument 
adsidue fulvae nubis caligine crassa 
propterea quia, cum consistunt nubila primum, 
ante videre oculi quam possint tenvia, venti 
portantes cogunt ad summa cacumina montis; 
hic demum fit uti turba maiore coorta 
et condensa queant apparere et simul ipso 
vertice de montis videantur surgere in aethram. 
nam loca declarat sursum ventosa patere 
res ipsa et sensus, montis cum ascendimus altos. 
 Praeterea permulta mari quoque tollere toto 
corpora naturam declarant litore vestis 
suspensae, cum concipiunt umoris adhaesum. 
quo magis ad nubis augendas multa videntur 
posse quoque e salso consurgere momine ponti; 
nam ratio consanguineast umoribus omnis. 
 Praeterea fluviis ex omnibus et simul ipsa 
surgere de terra nebulas aestumque videmus, 
quae vel ut halitus hinc ita sursum expressa feruntur 
suffunduntque sua caelum caligine et altas 
sufficiunt nubis paulatim conveniundo; 
urget enim quoque signiferi super aetheris aestus 
et quasi densendo subtexit caerula nimbis. 
 Fit quoque ut hunc veniant in caelum extrinsecus illa 
corpora quae faciunt nubis nimbosque volantis; 
innumerabilem enim numerum summamque profundi 
esse infinitam docui, quantaque volarent 
 corpora mobilitate ostendi quamque repente 
immemorabile [per] spatium transire solerent. 
haut igitur mirumst, si parvo tempore saepe 
tam magnis ventis tempestas atque tenebrae 
coperiant maria ac terras inpensa superne, 
undique quandoquidem per caulas aetheris omnis 
et quasi per magni circum spiracula mundi 
exitus introitusque elementis redditus extat. 
 Nunc age, quo pacto pluvius concrescat in altis 
nubibus umor et in terras demissus ut imber 
decidat, expediam. primum iam semina aquai 
multa simul vincam consurgere nubibus ipsis 
omnibus ex rebus pariterque ita crescere utrumque 
et nubis et aquam, quae cumque in nubibus extat, 
ut pariter nobis corpus cum sanguine crescit, 
sudor item atque umor qui cumque est denique membris. 
concipiunt etiam multum quoque saepe marinum 
umorem, vel uti pendentia vellera lanae, 
cum supera magnum mare venti nubila portant. 
consimili ratione ex omnibus amnibus umor 
tollitur in nubis. quo cum bene semina aquarum 
multa modis multis convenere undique adaucta, 
confertae nubes umorem mittere certant 
dupliciter; nam vis venti contrudit et ipsa 
copia nimborum turba maiore coacta 
urget et e supero premit ac facit effluere imbris. 
praeterea cum rarescunt quoque nubila ventis 
aut dissolvuntur solis super icta calore, 
mittunt umorem pluvium stillantque, quasi igni 
cera super calido tabescens multa liquescat. 
sed vehemens imber fit, ubi vehementer utraque 
nubila vi cumulata premuntur et impete venti. 
at retinere diu pluviae longumque morari 
consuerunt, ubi multa cientur semina aquarum 
atque aliis aliae nubes nimbique rigantes 
insuper atque omni vulgo de parte feruntur, 
terraque cum fumans umorem tota redhalat. 
hic ubi sol radiis tempestatem inter opacam 
adversa fulsit nimborum aspargine contra, 
tum color in nigris existit nubibus arqui. 
 Cetera quae sursum crescunt sursumque creantur, 
et quae concrescunt in nubibus, omnia, prorsum 
omnia, nix venti grando gelidaeque pruinae 
et vis magna geli, magnum duramen aquarum, 
et mora quae fluvios passim refrenat aventis, 
perfacilest tamen haec reperire animoque videre, 
omnia quo pacto fiant quareve creentur, 
cum bene cognoris elementis reddita quae sint. 
 Nunc age, quae ratio terrai motibus extet 
percipe. et in primis terram fac ut esse rearis 
supter item ut supera ventosis undique plenam 
speluncis multosque lacus multasque lucunas 
in gremio gerere et rupes deruptaque saxa; 
multaque sub tergo terrai flumina tecta 
volvere vi fluctus summersos [cae]ca putandumst; 
 undique enim similem esse sui res postulat ipsa. 
his igitur rebus subiunctis suppositisque 
terra superne tremit magnis concussa ruinis, 
subter ubi ingentis speluncas subruit aetas; 
quippe cadunt toti montes magnoque repente 
concussu late disserpunt inde tremores. 
et merito, quoniam plaustris concussa tremescunt 
tecta viam propter non magno pondere tota, 
nec minus exultant, si quidvis cumque viai 
ferratos utrimque rotarum succutit orbes. 
 Fit quoque, ubi in magnas aquae vastasque lucunas 
gleba vetustate e terra provolvitur ingens, 
ut iactetur aquae fluctu quoque terra vacillans; 
ut vas inter [aquas] non quit constare, nisi umor 
destitit in dubio fluctu iactarier intus. 
 Praeterea ventus cum per loca subcava terrae 
collectus parte ex una procumbit et urget 
obnixus magnis speluncas viribus altas, 
incumbit tellus quo venti prona premit vis. 
tum supera terram quae sunt extructa domorum 
ad caelumque magis quanto sunt edita quaeque, 
inclinata minent in eandem prodita partem 
protractaeque trabes inpendent ire paratae. 
et metuunt magni naturam credere mundi 
exitiale aliquod tempus clademque manere, 
cum videant tantam terrarum incumbere molem! 
quod nisi respirent venti, [vis] nulla refrenet 
res neque ab exitio possit reprehendere euntis; 
nunc quia respirant alternis inque gravescunt 
et quasi collecti redeunt ceduntque repulsi, 
saepius hanc ob rem minitatur terra ruinas 
quam facit; inclinatur enim retroque recellit 
et recipit prolapsa suas in pondere sedes. 
hac igitur ratione vacillant omnia tecta, 
summa magis mediis, media imis, ima perhilum. 
 Est haec eiusdem quoque magni causa tremoris. 
ventus ubi atque animae subito vis maxima quaedam 
aut extrinsecus aut ipsa tellure coorta 
in loca se cava terrai coniecit ibique 
speluncas inter magnas fremit ante tumultu 
versabunda portatur, post incita cum vis 
exagitata foras erumpitur et simul altam 
diffindens terram magnum concinnat hiatum. 
in Syria Sidone quod accidit et fuit Aegi 
in Peloponneso, quas exitus hic animai 
disturbat urbes et terrae motus obortus. 
multaque praeterea ceciderunt moenia magnis 
motibus in terris et multae per mare pessum 
subsedere suis pariter cum civibus urbes. 
quod nisi prorumpit, tamen impetus ipse animai 
et fera vis venti per crebra foramina terrae 
dispertitur ut horror et incutit inde tremorem; 
frigus uti nostros penitus cum venit in artus, 
concutit invitos cogens tremere atque movere. 
ancipiti trepidant igitur terrore per urbis, 
 tecta superne timent, metuunt inferne cavernas 
terrai ne dissoluat natura repente, 
neu distracta suum late dispandat hiatum 
idque suis confusa velit complere ruinis. 
proinde licet quamvis caelum terramque reantur 
incorrupta fore aeternae mandata saluti: 
et tamen inter dum praesens vis ipsa pericli 
subdit et hunc stimulum quadam de parte timoris, 
ne pedibus raptim tellus subtracta feratur 
in barathrum rerumque sequatur prodita summa 
funditus et fiat mundi confusa ruina. 
* * * 
 Principio mare mirantur non reddere maius 
naturam, quo sit tantus decursus aquarum, 
omnia quo veniant ex omni flumina parte. 
adde vagos imbris tempestatesque volantes, 
omnia quae maria ac terras sparguntque rigantque; 
adde suos fontis; tamen ad maris omnia summam 
guttai vix instar erunt unius adaugmen; 
quo minus est mirum mare non augescere magnum. 
 Praeterea magnam sol partem detrahit aestu. 
quippe videmus enim vestis umore madentis 
exsiccare suis radiis ardentibus solem; 
at pelage multa et late substrata videmus. 
proinde licet quamvis ex uno quoque loco sol 
umoris parvam delibet ab aequore partem, 
largiter in tanto spatio tamen auferet undis. 
 Tum porro venti quoque magnam tollere partem 
umoris possunt verrentes aequora, ventis 
una nocte vias quoniam persaepe videmus 
siccari mollisque luti concrescere crustas. 
 Praeterea docui multum quoque tollere nubes 
umorem magno conceptum ex aequore ponti 
et passim toto terrarum spargere in orbi, 
cum pluit in terris et venti nubila portant. 
 Postremo quoniam raro cum corpore tellus 
est et coniunctast oras maris undique cingens, 
debet, ut in mare de terris venit umor aquai, 
in terras itidem manare ex aequore salso; 
percolatur enim virus retroque remanat 
materies umoris et ad caput amnibus omnis 
confluit, inde super terras redit agmine dulci 
qua via secta semel liquido pede detulit undas. 
 Nunc ratio quae sit, per fauces montis ut Aetnae 
expirent ignes inter dum turbine tanto, 
expediam; neque enim mediocri clade coorta 
flammae tempestas Siculum dominata per agros 
finitimis ad se convertit gentibus ora, 
fumida cum caeli scintillare omnia templa 
cernentes pavida complebant pectora cura, 
quid moliretur rerum natura novarum. 
 Hisce tibi in rebus latest alteque videndum 
et longe cunctas in partis dispiciendum, 
ut reminiscaris summam rerum esse profundam 
et videas caelum summai totius unum 
 quam sit parvula pars et quam multesima constet 
nec tota pars, homo terrai quota totius unus. 
quod bene propositum si plane contueare 
ac videas plane, mirari multa relinquas. 
numquis enim nostrum miratur, siquis in artus 
accepit calido febrim fervore coortam 
aut alium quemvis morbi per membra dolorem? 
opturgescit enim subito pes, arripit acer 
saepe dolor dentes, oculos invadit in ipsos, 
existit sacer ignis et urit corpore serpens 
quam cumque arripuit partem repitque per artus, 
ni mirum quia sunt multarum semina rerum 
et satis haec tellus morbi caelumque mali fert, 
unde queat vis immensi procrescere morbi. 
sic igitur toti caelo terraeque putandumst 
ex infinito satis omnia suppeditare, 
unde repente queat tellus concussa moveri 
perque mare ac terras rapidus percurrere turbo, 
ignis abundare Aetnaeus, flammescere caelum; 
id quoque enim fit et ardescunt caelestia templa 
et tempestates pluviae graviore coortu 
sunt, ubi forte ita se tetulerunt semina aquarum. 
'at nimis est ingens incendi turbidus ardor.' 
scilicet et fluvius qui visus maximus ei, 
qui non ante aliquem maiorem vidit, et ingens 
arbor homoque videtur et omnia de genere omni 
maxima quae vidit quisque, haec ingentia fingit, 
cum tamen omnia cum caelo terraque marique 
nil sint ad summam summai totius omnem. 
 Nunc tamen illa modis quibus inritata repente 
flamma foras vastis Aetnae fornacibus efflet, 
expediam. primum totius subcava montis 
est natura fere silicum suffulta cavernis. 
omnibus est porro in speluncis ventus et ae&euml;r. 
ventus enim fit, ubi est agitando percitus ae&euml;r. 
hic ubi percaluit cale fecitque omnia circum 
saxa furens, qua contingit, terramque et ab ollis 
excussit calidum flammis velocibus ignem, 
tollit se ac rectis ita faucibus eicit alte. 
fert itaque ardorem longe longeque favillam 
differt et crassa volvit caligine fumum 
extruditque simul mirando pondere saxa; 
ne dubites quin haec animai turbida sit vis. 
praeterea magna ex parti mare montis ad eius 
radices frangit fluctus aestumque resolvit. 
ex hoc usque mari speluncae montis ad altas 
perveniunt subter fauces. hac ire fatendumst 
* * * 
et penetrare mari penitus res cogit aperto 
atque efflare foras ideoque extollere flammam 
saxaque subiectare et arenae tollere nimbos. 
in summo sunt vertice enim crateres, ut ipsi 
nominitant, nos quod fauces perhibemus et ora. 
 Sunt aliquot quoque res quarum unam dicere causam 
non satis est, verum pluris, unde una tamen sit; 
 corpus ut exanimum siquod procul ipse iacere 
conspicias hominis, fit ut omnis dicere causas 
conveniat leti, dicatur ut illius una; 
nam [ne]que eum ferro nec frigore vincere possis 
interiisse neque a morbo neque forte veneno, 
verum aliquid genere esse ex hoc quod contigit ei 
scimus. item in multis hoc rebus dicere habemus. 
 Nilus in aestatem crescit campisque redundat 
unicus in terris, Aegypti totius amnis. 
is rigat Aegyptum medium per saepe calorem, 
aut quia sunt aestate aquilones ostia contra, 
anni tempore eo, qui etesiae esse feruntur, 
et contra fluvium flantes remorantur et undas 
cogentes sursus replent coguntque manere. 
nam dubio procul haec adverso flabra feruntur 
flumine, quae gelidis ab stellis axis aguntur; 
ille ex aestifera parti venit amnis ab austro 
inter nigra virum percocto saecla colore 
exoriens penitus media ab regione diei. 
est quoque uti possit magnus congestus harenae 
fluctibus adversis oppilare ostia contra, 
cum mare permotum ventis ruit intus harenam; 
quo fit uti pacto liber minus exitus amnis 
et proclivis item fiat minus impetus undis. 
fit quoque uti pluviae forsan magis ad caput ei 
tempore eo fiant, quo etesia flabra aquilonum 
nubila coniciunt in eas tunc omnia partis. 
scilicet, ad mediam regionem eiecta diei 
cum convenerunt, ibi ad altos denique montis 
contrusae nubes coguntur vique premuntur. 
forsitan Aethiopum penitus de montibus altis 
crescat, ubi in campos albas descendere ningues 
tabificis subigit radiis sol omnia lustrans. 
 Nunc age, Averna tibi quae sint loca cumque lacusque, 
expediam, quali natura praedita constent. 
principio, quod Averna vocantur nomine, id ab re 
inpositumst, quia sunt avibus contraria cunctis, 
e regione ea quod loca cum venere volantes, 
remigii oblitae pennarum vela remittunt 
praecipitesque cadunt molli cervice profusae 
in terram, si forte ita fert natura locorum, 
aut in aquam, si forte lacus substratus Averni. 
is locus est Cumas aput, acri sulpure montis 
oppleti calidis ubi fumant fontibus aucti. 
est et Athenaeis in moenibus, arcis in ipso 
vertice, Palladis ad templum Tritonidis almae, 
quo numquam pennis appellunt corpora raucae 
cornices, non cum fumant altaria donis; 
usque adeo fugitant non iras Palladis acris 
pervigili causa, Graium ut cecinere poe&euml;tae, 
sed natura loci opus efficit ipsa suapte. 
in Syria quoque fertur item locus esse videri, 
quadripedes quoque quo simul ac vestigia primum 
intulerint, graviter vis cogat concidere ipsa, 
manibus ut si sint divis mactata repente. 
 omnia quae naturali ratione geruntur, 
et quibus e fiant causis apparet origo; 
ianua ne pote eis Orci regionibus esse 
credatur, post hinc animas Acheruntis in oras 
ducere forte deos manis inferne reamur, 
naribus alipedes ut cervi saepe putantur 
ducere de latebris serpentia saecla ferarum. 
quod procul a vera quam sit ratione repulsum 
percipe; nam de re nunc ipsa dicere conor. 
 Principio hoc dico, quod dixi saepe quoque ante, 
in terra cuiusque modi rerum esse figuras; 
multa, cibo quae sunt, vitalia multaque, morbos 
incutere et mortem quae possint adcelerare. 
et magis esse aliis alias animantibus aptas 
res ad vitai rationem ostendimus ante 
propter dissimilem naturam dissimilisque 
texturas inter sese primasque figuras. 
multa meant inimica per auris, multa per ipsas 
insinuant naris infesta atque aspera tactu, 
nec sunt multa parum tactu vitanda neque autem 
aspectu fugienda saporeque tristia quae sint. 
 Deinde videre licet quam multae sint homini res 
acriter infesto sensu spurcaeque gravisque; 
arboribus primum certis gravis umbra tributa 
usque adeo, capitis faciant ut saepe dolores, 
siquis eas subter iacuit prostratus in herbis. 
est etiam magnis Heliconis montibus arbos 
floris odore hominem taetro consueta necare. 
scilicet haec ideo terris ex omnia surgunt, 
multa modis multis multarum semina rerum 
quod permixta gerit tellus discretaque tradit. 
nocturnumque recens extinctum lumen ubi acri 
nidore offendit nares, consopit ibidem, 
concidere et spumas qui morbo mittere suevit. 
castoreoque gravi mulier sopita recumbit, 
et manibus nitidum teneris opus effluit ei, 
tempore eo si odoratast quo menstrua solvit. 
multaque praeterea languentia membra per artus 
solvunt atque animam labefactant sedibus intus. 
denique si calidis etiam cunctere lavabris 
plenior et lueris, solio ferventis aquai 
quam facile in medio fit uti des saepe ruinas! 
carbonumque gravis vis atque odor insinuatur 
quam facile in cerebrum, nisi aqua praecepimus ante! 
at cum membra domans percepit fervida febris, 
tum fit odor vini plagae mactabilis instar. 
nonne vides etiam terra quoque sulpur in ipsa 
gignier et taetro concrescere odore bitumen, 
denique ubi argenti venas aurique secuntur, 
terrai penitus scrutantes abdita ferro, 
qualis expiret Scaptensula subter odores? 
quidve mali fit ut exalent aurata metalla! 
quas hominum reddunt facies qualisque colores! 
nonne vides audisve perire in tempore parvo 
quam soleant et quam vitai copia desit, 
 quos opere in tali cohibet vis magna necessis? 
hos igitur tellus omnis exaestuat aestus 
expiratque foras in apertum promptaque caeli. 
 Sic et Averna loca alitibus summittere debent 
mortiferam vim. de terra quae surgit in auras, 
ut spatium caeli quadam de parte venenet; 
quo simul ac primum pennis delata sit ales, 
impediatur ibi caeco correpta veneno, 
ut cadat e regione loci, qua derigit aestus. 
quo cum conruit, hic eadem vis illius aestus 
reliquias vitae membris ex omnibus aufert. 
quippe etenim primo quasi quendam conciet aestum; 
posterius fit uti. cum iam cecidere veneni 
in fontis ipsos, ibi sit quoque vita vomenda, 
propterea quod magna mali fit copia circum. 
 Fit quoque ut inter dum vis haec atque aestus Averni 
ae&euml;ra, qui inter avis cumquest terramque locatus. 
discutiat, prope uti locus hic linquatur inanis. 
cuius ubi e regione loci venere volantis, 
claudicat extemplo pinnarum nisus inanis 
et conamen utrimque alarum proditur omne. 
hic ubi nixari nequeunt insistereque alis, 
scilicet in terram delabi pondere cogit 
natura, et vacuum prope iam per inane iacentes 
dispergunt animas per caulas corporis omnis. 
* * * 
frigidior porro in puteis aestate fit umor, 
arescit quia terra calore et semina si qua 
forte vaporis habet proprie, dimittit in auras. 
quo magis est igitur tellus effeta calore, 
fit quoque frigidior qui in terrast abditus umor. 
frigore cum premitur porro omnis terra coitque 
et quasi concrescit, fit scilicet ut coeundo 
exprimat in puteos si quem gerit ipsa calorem. 
 Esse apud Hammonis fanum fons luce diurna 
frigidus et calidus nocturno tempore fertur. 
hunc homines fontem nimis admirantur et acri 
sole putant subter terras fervescere partim, 
nox ubi terribili terras caligine texit. 
quod nimis a verast longe ratione remotum. 
quippe ubi sol nudum contractans corpus aquai 
non quierit calidum supera de reddere parte, 
cum superum lumen tanto fervore fruatur, 
qui queat hic supter tam crasso corpore terram 
perquoquere umorem et calido focilare vapore? 
praesertim cum vix possit per saepta domorum 
insinuare suum radiis ardentibus aestum. 
quae ratiost igitur? ni mirum terra magis quod 
rara tenet circum fontem quam cetera tellus 
multaque sunt ignis prope semina corpus aquai. 
hoc ubi roriferis terram nox obruit undis, 
extemplo penitus frigescit terra coitque. 
hac ratione fit ut, tam quam compressa manu sit, 
exprimat in fontem quae semina cumque habet ignis, 
quae calidum faciunt laticis tactum atque vaporem. 
 inde ubi sol radiis terram dimovit obortus 
et rare fecit calido miscente vapore, 
rursus in antiquas redeunt primordia sedes 
ignis et in terram cedit calor omnis aquai. 
frigidus hanc ob rem fit fons in luce diurna. 
praeterea solis radiis iactatur aquai 
umor et in lucem tremulo rarescit ab aestu; 
propterea fit uti quae semina cumque habet ignis 
dimittat; quasi saepe gelum, quod continet in se, 
mittit et exsolvit glaciem nodosque relaxat. 
 Frigidus est etiam fons, supra quem sita saepe 
stuppa iacit flammam concepto protinus igni, 
taedaque consimili ratione accensa per undas 
conlucet, quo cumque natans impellitur auris. 
ni mirum quia sunt in aqua permulta vaporis 
semina de terraque necessest funditus ipsa 
ignis corpora per totum consurgere fontem 
et simul exspirare foras exireque in auras, 
non ita multa tamen, calidus queat ut fieri fons; 
praeterea dispersa foras erumpere cogit 
vis per aquam subito sursumque ea conciliari. 
quod genus endo marist Aradi fons, dulcis aquai 
qui scatit et salsas circum se dimovet undas; 
et multis aliis praebet regionibus aequor 
utilitatem opportunam sitientibus nautis, 
quod dulcis inter salsas intervomit undas. 
sic igitur per eum possunt erumpere fontem 
et scatere illa foras; in stuppam semina quae cum 
conveniunt aut in taedai corpore adhaerent, 
ardescunt facile extemplo, quia multa quoque in se 
semina habent ignis stuppae taedaeque tenentes. 
nonne vides etiam, nocturna ad lumina linum 
nuper ubi extinctum admoveas, accendier ante 
quam tetigit flammam, taedamque pari ratione? 
multaque praeterea prius ipso tacta vapore 
eminus ardescunt quam comminus imbuat ignis. 
hoc igitur fieri quoque in illo fonte putandumst. 
 Quod super est, agere incipiam quo foedere fiat 
naturae, lapis hic ut ferrum ducere possit, 
quem Magneta vocant patrio de nomine Grai, 
Magnetum quia sit patriis in finibus ortus. 
hunc homines lapidem mirantur; quippe catenam 
saepe ex anellis reddit pendentibus ex se. 
quinque etenim licet inter dum pluresque videre 
ordine demisso levibus iactarier auris, 
unus ubi ex uno dependet supter adhaerens 
ex alioque alius lapidis vim vinclaque noscit; 
usque adeo permananter vis pervalet eius. 
 Hoc genus in rebus firmandumst multa prius quam 
ipsius rei rationem reddere possis, 
et nimium longis ambagibus est adeundum; 
quo magis attentas auris animumque reposco. 
 Principio omnibus ab rebus, quas cumque videmus, 
perpetuo fluere ac mitti spargique necessest 
corpora quae feriant oculos visumque lacessant. 
 perpetuoque fluunt certis ab rebus odores; 
frigus ut [a] fluviis, calor a sole, aestus ab undis 
aequoris, exesor moerorum, litora propter; 
nec varii cessant sonitus manare per auras; 
denique in os salsi venit umor saepe saporis, 
cum mare versamur propter, dilutaque contra 
cum tuimur misceri absinthia, tangit amaror. 
usque adeo omnibus ab rebus res quaeque fluenter 
fertur et in cunctas dimittitur undique partis 
nec mora nec requies interdatur ulla fluendi, 
perpetuo quoniam sentimus et omnia semper 
cernere odorari licet et sentire sonare. 
 Nunc omnis repetam quam raro corpore sint res 
commemorare; quod in primo quoque carmine claret. 
quippe etenim, quamquam multas hoc pertinet ad res 
noscere, cum primis hanc ad rem protinus ipsam, 
qua de disserere adgredior, firmare necessest 
nil esse in promptu nisi mixtum corpus inani. 
principio fit ut in speluncis saxa superna 
sudent umore et guttis manantibus stillent. 
manat item nobis e toto corpore sudor, 
crescit barba pilique per omnia membra, per artus. 
diditur in venas cibus omnis, auget alitque 
corporis extremas quoque partis unguiculosque. 
frigus item transire per aes calidumque vaporem 
sentimus, sentimus item transire per aurum 
atque per argentum, cum pocula plena tenemus. 
denique per dissaepta domorum saxea voces 
pervolitant, permanat odor frigusque vaposque 
ignis, qui ferri quoque vim penetrare sue&euml;vit, 
denique qua circum caeli lorica coe&euml;rcet, 
morbida visque simul, cum extrinsecus insinuatur; 
et tempestate in terra caeloque coorta 
in caelum terrasque remotae iure facessunt; 
quandoquidem nihil est nisi raro corpore nexum. 
 Huc accedit uti non omnia, quae iaciuntur 
corpora cumque ab rebus, eodem praedita sensu 
atque eodem pacto rebus sint omnibus apta. 
principio terram sol excoquit et facit are, 
at glaciem dissolvit et altis montibus altas 
extructas[que] nives radiis tabescere cogit; 
denique cera lique fit in eius posta vapore. 
ignis item liquidum facit aes aurumque resolvit, 
at coria et carnem trahit et conducit in unum. 
umor aquae porro ferrum condurat ab igni, 
at coria et carnem mollit durata calore. 
barbigeras oleaster eo iuvat usque capellas, 
effluat ambrosias quasi vero et nectare tinctus; 
qua nihil est homini quod amarius fronde ac[ida] extet. 
denique amaracinum fugitat sus et timet omne 
unguentum; nam saetigeris subus acre venenumst; 
quod nos inter dum tam quam recreare videtur. 
at contra nobis caenum taeterrima cum sit 
spurcities, eadem subus haec iucunda videtur, 
insatiabiliter toti ut volvantur ibidem. 
  Hoc etiam super est, ipsa quam dicere de re 
adgredior, quod dicendum prius esse videtur. 
multa foramina cum variis sint reddita rebus, 
dissimili inter se natura praedita debent 
esse et habere suam naturam quaeque viasque. 
quippe etenim varii sensus animantibus insunt, 
quorum quisque suam proprie rem percipit in se; 
nam penetrare alio sonitus alioque saporem 
cernimus e sucis, alio nidoris odores. 
[scilicet id fieri cogit natura viarum 
multimodis varians, ut paulo ostendimus ante.] 
praeterea manare aliud per saxa videtur, 
atque aliud lignis, aliud transire per aurum, 
argentoque foras aliud vitroque meare; 
nam fluere hac species, illac calor ire videtur, 
atque aliis aliud citius transmittere eadem. 
scilicet id fieri cogit natura viarum 
multimodis varians, ut paulo ostendimus ante, 
propter dissimilem naturam textaque rerum. 
 Qua propter, bene ubi haec confirmata atque locata 
omnia constiterint nobis praeposta parata, 
quod super est, facile hinc ratio reddetur et omnis 
causa pate fiet, quae ferri pelliciat vim. 
 Principio fluere e lapide hoc permulta necessest 
semina sive aestum, qui discutit ae&euml;ra plagis, 
inter qui lapidem ferrumque est cumque locatus. 
hoc ubi inanitur spatium multusque vace fit 
in medio locus, extemplo primordia ferri 
in vacuum prolapsa cadunt coniuncta, fit utque 
anulus ipse sequatur eatque ita corpore toto. 
nec res ulla magis primoribus ex elementis 
indupedita suis arte conexa cohaeret 
quam validi ferri natura et frigidus horror. 
quo minus est mirum, quod dicitur esse alienum, 
corpora si nequeunt e ferro plura coorta 
in vacuum ferri, quin anulus ipse sequatur; 
quod facit et sequitur, donec pervenit ad ipsum 
iam lapidem caecisque in eo compagibus haesit. 
hoc fit idem cunctas in partis; unde vace fit 
cumque locus, sive e transverso sive superne, 
corpora continuo in vacuum vicina feruntur; 
quippe agitantur enim plagis aliunde nec ipsa 
sponte sua sursum possunt consurgere in auras. 
huc accedit item, quare queat id magis esse, 
haec quoque res adiumento motuque iuvatur, 
quod, simul a fronte est anelli rarior ae&euml;r 
factus inanitusque locus magis ac vacuatus, 
continuo fit uti qui post est cumque locatus 
ae&euml;r a tergo quasi provehat atque propellat. 
semper enim circum positus res verberat ae&euml;r; 
sed tali fit uti propellat tempore ferrum, 
parte quod ex una spatium vacat et capit in se. 
hic, tibi quem memoro, per crebra foramina ferri 
parvas ad partis subtiliter insinuatus 
trudit et inpellit, quasi navem velaque ventus. 
 denique res omnes debent in corpore habere 
ae&euml;ra, quandoquidem raro sunt corpore et ae&euml;r 
omnibus est rebus circum datus adpositusque. 
hic igitur, penitus qui in ferrost abditus ae&euml;r, 
sollicito motu semper iactatur eoque 
verberat anellum dubio procul et ciet intus, 
scilicet illo eodem fertur, quo praecipitavit 
iam semel et partem in vacuam conamina sumpsit. 
 Fit quoque ut a lapide hoc ferri natura recedat 
inter dum, fugere atque sequi consueta vicissim. 
exultare etiam Samothracia ferrea vidi 
et ramenta simul ferri furere intus ahenis 
in scaphiis, lapis hic Magnes cum subditus esset; 
usque adeo fugere a saxo gestire videtur. 
aere interposito discordia tanta creatur 
propterea quia ni mirum prius aestus ubi aeris 
praecepit ferrique vias possedit apertas, 
posterior lapidis venit aestus et omnia plena 
invenit in ferro neque habet qua tranet ut ante; 
cogitur offensare igitur pulsareque fluctu 
ferrea texta suo; quo pacto respuit ab se 
atque per aes agitat, sine eo quod saepe resorbet. 
 Illud in his rebus mirari mitte, quod aestus 
non valet e lapide hoc alias impellere item res. 
pondere enim fretae partim stant, quod genus aurum; 
at partim raro quia sunt cum corpore, ut aestus 
pervolet intactus, nequeunt inpellier usquam, 
lignea materies in quo genere esse videtur. 
interutrasque igitur ferri natura locata 
aeris ubi accepit quaedam corpuscula, tum fit, 
inpellant ut eo Magnesia flumine saxa. 
nec tamen haec ita sunt aliarum rerum aliena, 
ut mihi multa parum genere ex hoc suppeditentur, 
quae memorare queam inter se singlariter apta. 
saxa vides primum sola colescere calce. 
glutine materies taurino iungitur una, 
ut vitio venae tabularum saepius hiscant 
quam laxare queant compages taurea vincla. 
vitigeni latices aquai fontibus audent 
misceri, cum pix nequeat gravis et leve olivom. 
purpureusque colos conchyli iungitur uno 
corpore cum lanae, dirimi qui non queat usquam, 
non si Neptuni fluctu renovare operam des, 
non mare si totum velit eluere omnibus undis. 
denique res auro non aurum copulat una, 
aerique [aes] plumbo fit uti iungatur ab albo? 
cetera iam quam multa licet reperire! quid ergo? 
nec tibi tam longis opus est ambagibus usquam 
nec me tam multam hic operam consumere par est, 
sed breviter paucis praestat comprendere multa. 
quorum ita texturae ceciderunt mutua contra, 
ut cava conveniant plenis haec illius illa 
huiusque inter se, iunctura haec optima constat. 
est etiam, quasi ut anellis hamisque plicata 
inter se quaedam possint coplata teneri; 
 quod magis in lapide hoc fieri ferroque videtur. 
 Nunc ratio quae sit morbis aut unde repente 
mortiferam possit cladem conflare coorta 
morbida vis hominum generi pecudumque catervis, 
expediam, primum multarum semina rerum 
esse supra docui quae sint vitalia nobis, 
et contra quae sint morbo mortique necessest 
multa volare; ea cum casu sunt forte coorta 
et perturbarunt caelum, fit morbidus ae&euml;r. 
atque ea vis omnis morborum pestilitasque 
aut extrinsecus ut nubes nebulaeque superne 
per caelum veniunt aut ipsa saepe coorta 
de terra surgunt, ubi putorem umida nactast 
intempestivis pluviisque et solibus icta. 
nonne vides etiam caeli novitate et aquarum 
temptari procul a patria qui cumque domoque 
adveniunt ideo quia longe discrepitant res? 
nam quid Brittannis caelum differre putamus, 
et quod in Aegypto est, qua mundi claudicat axis, 
quidve quod in Ponto est differre et Gadibus atque 
usque ad nigra virum percocto saecla colore? 
quae cum quattuor inter se diversa videmus 
quattuor a ventis et caeli partibus esse, 
tum color et facies hominum distare videntur 
largiter et morbi generatim saecla tenere. 
est elephas morbus qui propter flumina Nili 
gignitur Aegypto in media neque praeterea usquam. 
Atthide temptantur gressus oculique in Achaeis 
finibus. inde aliis alius locus est inimicus 
partibus ac membris; varius concinnat id ae&euml;r. 
proinde ubi se caelum, quod nobis forte alienum, 
commovet atque ae&euml;r inimicus serpere coepit, 
ut nebula ac nubes paulatim repit et omne 
qua graditur conturbat et immutare coactat, 
fit quoque ut, in nostrum cum venit denique caelum, 
corrumpat reddatque sui simile atque alienum. 
haec igitur subito clades nova pestilitasque 
aut in aquas cadit aut fruges persidit in ipsas 
aut alios hominum pastus pecudumque cibatus, 
aut etiam suspensa manet vis ae&euml;re in ipso 
et, cum spirantes mixtas hinc ducimus auras, 
illa quoque in corpus pariter sorbere necessest. 
consimili ratione venit bubus quoque saepe 
pestilitas et iam pigris balantibus aegror. 
nec refert utrum nos in loca deveniamus 
nobis adversa et caeli mutemus amictum, 
an caelum nobis ultro natura corumptum 
deferat aut aliquid quo non consuevimus uti, 
quod nos adventu possit temptare recenti. 
 Haec ratio quondam morborum et mortifer aestus 
finibus in Cecropis funestos reddidit agros 
vastavitque vias, exhausit civibus urbem. 
nam penitus veniens Aegypti finibus ortus, 
ae&euml;ra permensus multum camposque natantis, 
incubuit tandem populo Pandionis omni. 
 inde catervatim morbo mortique dabantur. 
principio caput incensum fervore gerebant 
et duplicis oculos suffusa luce rubentes. 
sudabant etiam fauces intrinsecus atrae 
sanguine et ulceribus vocis via saepta coibat 
atque animi interpres manabat lingua cruore 
debilitata malis, motu gravis, aspera tactu. 
inde ubi per fauces pectus complerat et ipsum 
morbida vis in cor maestum confluxerat aegris, 
omnia tum vero vitai claustra lababant. 
spiritus ore foras taetrum volvebat odorem, 
rancida quo perolent proiecta cadavera ritu. 
atque animi prorsum [tum] vires totius, omne 
languebat corpus leti iam limine in ipso. 
intolerabilibusque malis erat anxius angor 
adsidue comes et gemitu commixta querella, 
singultusque frequens noctem per saepe diemque 
corripere adsidue nervos et membra coactans 
dissoluebat eos, defessos ante, fatigans. 
nec nimio cuiquam posses ardore tueri 
corporis in summo summam fervescere partem, 
sed potius tepidum manibus proponere tactum 
et simul ulceribus quasi inustis omne rubere 
corpus, ut est per membra sacer dum diditur ignis. 
intima pars hominum vero flagrabat ad ossa, 
flagrabat stomacho flamma ut fornacibus intus. 
nil adeo posses cuiquam leve tenveque membris 
vertere in utilitatem, at ventum et frigora semper. 
in fluvios partim gelidos ardentia morbo 
membra dabant nudum iacientes corpus in undas. 
multi praecipites nymphis putealibus alte 
inciderunt ipso venientes ore patente: 
insedabiliter sitis arida corpora mersans 
aequabat multum parvis umoribus imbrem. 
nec requies erat ulla mali: defessa iacebant 
corpora. mussabat tacito medicina timore, 
quippe patentia cum totiens ardentia morbis 
lumina versarent oculorum expertia somno. 
multaque praeterea mortis tum signa dabantur: 
perturbata animi mens in maerore metuque, 
triste supercilium, furiosus voltus et acer, 
sollicitae porro plenaeque sonoribus aures, 
creber spiritus aut ingens raroque coortus, 
sudorisque madens per collum splendidus umor, 
tenvia sputa minuta, croci contacta colore 
salsaque per fauces rauca vix edita tussi. 
in manibus vero nervi trahere et tremere artus 
a pedibusque minutatim succedere frigus 
non dubitabat. item ad supremum denique tempus 
conpressae nares, nasi primoris acumen 
tenve, cavati oculi, cava tempora, frigida pellis 
duraque in ore, iacens rictu, frons tenta manebat. 
nec nimio rigida post artus morte iacebant. 
octavoque fere candenti lumine solis 
aut etiam nona reddebant lampade vitam. 
 quorum siquis, ut est, vitarat funera leti, 
ulceribus taetris et nigra proluvie alvi 
posterius tamen hunc tabes letumque manebat, 
aut etiam multus capitis cum saepe dolore 
corruptus sanguis expletis naribus ibat. 
huc hominis totae vires corpusque fluebat. 
profluvium porro qui taetri sanguinis acre 
exierat, tamen in nervos huic morbus et artus 
ibat et in partis genitalis corporis ipsas. 
et graviter partim metuentes limina leti 
vivebant ferro privati parte virili, 
et manibus sine non nulli pedibusque manebant 
in vita tamen et perdebant lumina partim. 
usque adeo mortis metus iis incesserat acer. 
atque etiam quosdam cepere oblivia rerum 
cunctarum, neque se possent cognoscere ut ipsi. 
multaque humi cum inhumata iacerent corpora supra 
corporibus, tamen alituum genus atque ferarum 
aut procul absiliebat, ut acrem exiret odorem, 
aut, ubi gustarat, languebat morte propinqua. 
nec tamen omnino temere illis solibus ulla 
comparebat avis, nec tristia saecla ferarum 
exibant silvis. languebant pleraque morbo 
et moriebantur. cum primis fida canum vis 
strata viis animam ponebat in omnibus aegre; 
extorquebat enim vitam vis morbida membris. 
incomitata rapi certabant funera vasta 
nec ratio remedii communis certa dabatur; 
nam quod ali dederat vitalis ae&euml;ris auras 
volvere in ore licere et caeli templa tueri, 
hoc aliis erat exitio letumque parabat. 
 Illud in his rebus miserandum magnopere unum 
aerumnabile erat, quod ubi se quisque videbat 
implicitum morbo, morti damnatus ut esset, 
deficiens animo maesto cum corde iacebat, 
funera respectans animam amittebat ibidem. 
quippe etenim nullo cessabant tempore apisci 
ex aliis alios avidi contagia morbi, 
lanigeras tam quam pecudes et bucera saecla, 
idque vel in primis cumulabat funere funus 
nam qui cumque suos fugitabant visere ad aegros, 
vitai nimium cupidos mortisque timentis 
poenibat paulo post turpi morte malaque, 
desertos, opis expertis, incuria mactans. 
qui fuerant autem praesto, contagibus ibant 
atque labore, pudor quem tum cogebat obire 
blandaque lassorum vox mixta voce querellae. 
optimus hoc leti genus ergo quisque subibat. 
 Praeterea iam pastor et armentarius omnis 
et robustus item curvi moderator aratri 
languebat, penitusque casa contrusa iacebant 
corpora paupertate et morbo dedita morti. 
exanimis pueris super exanimata parentum 
corpora non numquam posses retroque videre 
matribus et patribus natos super edere vitam. 
 nec minimam partem ex agris maeror is in urbem 
confluxit, languens quem contulit agricolarum 
copia conveniens ex omni morbida parte. 
omnia conplebant loca tectaque quo magis aestu, 
confertos ita acervatim mors accumulabat. 
multa siti prostrata viam per proque voluta 
corpora silanos ad aquarum strata iacebant 
interclusa anima nimia ab dulcedine aquarum, 
multaque per populi passim loca prompta viasque 
languida semanimo cum corpore membra videres 
horrida paedore et pannis cooperta perire, 
corporis inluvie, pelli super ossibus una, 
ulceribus taetris prope iam sordeque sepulta. 
omnia denique sancta deum delubra replerat 
corporibus mors exanimis onerataque passim 
cuncta cadaveribus caelestum templa manebant, 
hospitibus loca quae complerant aedituentes. 
nec iam religio divom nec numina magni 
pendebantur enim: praesens dolor exsuperabat. 
nec mos ille sepulturae remanebat in urbe, 
quo prius hic populus semper consuerat humari; 
perturbatus enim totus trepidabat et unus 
quisque suum pro re [cognatum] maestus humabat. 
multaque [res] subita et paupertas horrida suasit; 
namque suos consanguineos aliena rogorum 
insuper extructa ingenti clamore locabant 
subdebantque faces, multo cum sanguine saepe 
rixantes, potius quam corpora desererentur, 
inque aliis alium populum sepelire suorum 
certantes; lacrimis lassi luctuque redibant; 
inde bonam partem in lectum maerore dabantur; 
nec poterat quisquam reperiri, quem neque morbus 
nec mors nec luctus temptaret tempore tali.
 
 
	 
		 Lucretius 
		 The Latin Library 
		 The Classics Page