Lucretius: De Rerum Natura V
		 

		 
		 
	 
	
 

 TITI LVCRETI CARI DE RERVM NATVRA LIBER QVINTVS
 

 

 
Quis potis est dignum pollenti pectore carmen 
condere pro rerum maiestate hisque repertis? 
quisve valet verbis tantum, qui fingere laudes 
pro meritis eius possit, qui talia nobis 
pectore parta suo quaesitaque praemia liquit? 
nemo, ut opinor, erit mortali corpore cretus. 
nam si, ut ipsa petit maiestas cognita rerum, 
dicendum est, deus ille fuit, deus, inclyte Memmi, 
qui princeps vitae rationem invenit eam quae 
nunc appellatur sapientia, quique per artem 
fluctibus et tantis vitam tantisque tenebris 
in tam tranquillo et tam clara luce locavit. 
confer enim divina aliorum antiqua reperta. 
namque Ceres fertur fruges Liberque liquoris 
vitigeni laticem mortalibus instituisse; 
cum tamen his posset sine rebus vita manere, 
ut fama est aliquas etiam nunc vivere gentis. 
at bene non poterat sine puro pectore vivi; 
quo magis hic merito nobis deus esse videtur, 
ex quo nunc etiam per magnas didita gentis 
dulcia permulcent animos solacia vitae. 
Herculis antistare autem si facta putabis, 
longius a vera multo ratione ferere. 
quid Nemeaeus enim nobis nunc magnus hiatus 
ille leonis obesset et horrens Arcadius sus, 
tanto opere officerent nobis Stymphala colentes? 
denique quid Cretae taurus Lernaeaque pestis 
hydra venenatis posset vallata colubris? 
quidve tripectora tergemini vis Geryonai 
et Diomedis equi spirantes naribus ignem 
Thracia Bistoniasque plagas atque Ismara propter 
aureaque Hesperidum servans fulgentia mala, 
asper, acerba tuens, immani corpore serpens 
arboris amplexus stirpes? quid denique obesset 
propter Atlanteum litus pelagique severa, 
quo neque noster adit quisquam nec barbarus audet? 
cetera de genere hoc quae sunt portenta perempta, 
si non victa forent, quid tandem viva nocerent? 
nil, ut opinor: ita ad satiatem terra ferarum 
nunc etiam scatit et trepido terrore repleta est 
per nemora ac montes magnos silvasque profundas; 
quae loca vitandi plerumque est nostra potestas. 
at nisi purgatumst pectus, quae proelia nobis 
atque pericula tumst ingratis insinuandum! 
quantae tum scindunt hominem cuppedinis acres 
sollicitum curae quantique perinde timores! 
quidve superbia spurcitia ac petulantia? quantas 
efficiunt clades! quid luxus desidiaeque? 
haec igitur qui cuncta subegerit ex animoque 
expulerit dictis, non armis, nonne decebit 
hunc hominem numero divom dignarier esse? 
cum bene praesertim multa ac divinitus ipsis 
iam mortalibus e divis dare dicta suerit 
atque omnem rerum naturam pandere dictis. 
 Cuius ego ingressus vestigia dum rationes 
persequor ac doceo dictis, quo quaeque creata 
foedere sint, in eo quam sit durare necessum 
nec validas valeant aevi rescindere leges, 
quo genere in primis animi natura reperta est 
nativo primum consistere corpore creta, 
nec posse incolumem magnum durare per aevum, 
sed simulacra solere in somnis fallere mentem, 
cernere cum videamur eum quem vita reliquit, 
quod super est, nunc huc rationis detulit ordo, 
ut mihi mortali consistere corpore mundum 
nativomque simul ratio reddunda sit esse; 
et quibus ille modis congressus materiai 
fundarit terram caelum mare sidera solem 
lunaique globum; tum quae tellure animantes 
extiterint, et quae nullo sint tempore natae; 
quove modo genus humanum variante loquella 
coeperit inter se vesci per nomina rerum; 
et quibus ille modis divom metus insinuarit 
pectora, terrarum qui in orbi sancta tuetur 
fana lacus lucos aras simulacraque divom. 
praeterea solis cursus lunaeque meatus 
expediam qua vi flectat natura gubernans; 
ne forte haec inter caelum terramque reamur 
libera sponte sua cursus lustrare perennis, 
morigera ad fruges augendas atque animantis, 
neve aliqua divom volvi ratione putemus. 
nam bene qui didicere deos securum agere aevom, 
si tamen interea mirantur qua ratione 
quaeque geri possint, praesertim rebus in illis 
quae supera caput aetheriis cernuntur in oris, 
rursus in antiquas referuntur religiones 
et dominos acris adsciscunt, omnia posse 
quos miseri credunt, ignari quid queat esse, 
quid nequeat, finita potestas denique cuique 
qua nam sit ratione atque alte terminus haerens. 
 Quod super est, ne te in promissis plura moremur, 
principio maria ac terras caelumque tuere; 
quorum naturam triplicem, tria corpora, Memmi, 
tris species tam dissimilis, tria talia texta, 
una dies dabit exitio, multosque per annos 
sustentata ruet moles et machina mundi. 
nec me animi fallit quam res nova miraque menti 
accidat exitium caeli terraeque futurum, 
et quam difficile id mihi sit pervincere dictis; 
ut fit ubi insolitam rem adportes auribus ante 
nec tamen hanc possis oculorum subdere visu 
nec iacere indu manus, via qua munita fidei 
proxima fert humanum in pectus templaque mentis. 
sed tamen effabor. dictis dabit ipsa fidem res 
forsitan et graviter terrarum motibus ortis 
omnia conquassari in parvo tempore cernes. 
quod procul a nobis flectat fortuna gubernans, 
et ratio potius quam res persuadeat ipsa 
 succidere horrisono posse omnia victa fragore. 
 Qua prius adgrediar quam de re fundere fata 
sanctius et multo certa ratione magis quam 
Pythia quae tripode a Phoebi lauroque profatur, 
multa tibi expediam doctis solacia dictis; 
religione refrenatus ne forte rearis 
terras et solem et caelum, mare sidera lunam, 
corpore divino debere aeterna manere, 
proptereaque putes ritu par esse Gigantum 
pendere eos poenas inmani pro scelere omnis, 
qui ratione sua disturbent moenia mundi 
praeclarumque velint caeli restinguere solem 
inmortalia mortali sermone notantes; 
quae procul usque adeo divino a numine distent 
inque deum numero quae sint indigna videri, 
notitiam potius praebere ut posse putentur 
quid sit vitali motu sensuque remotum. 
quippe etenim non est, cum quovis corpore ut esse 
posse animi natura putetur consiliumque. 
sicut in aethere non arbor, non aequore salso 
nubes esse queunt neque pisces vivere in arvis 
nec cruor in lignis neque saxis sucus inesse, 
certum ac dispositumst ubi quicquid crescat et insit, 
sic animi natura nequit sine corpore oriri 
sola neque a nervis et sanguine longius esse. 
quod si posset enim, multo prius ipsa animi vis 
in capite aut umeris aut imis calcibus esse 
posset et innasci quavis in parte soleret, 
tandem in eodem homine atque in eodem vase manere. 
quod quoniam nostro quoque constat corpore certum 
dispositumque videtur ubi esse et crescere possit 
seorsum anima atque animus, tanto magis infitiandum 
totum posse extra corpus formamque animalem 
putribus in glebis terrarum aut solis in igni 
aut in aqua durare aut altis aetheris oris. 
haud igitur constant divino praedita sensu, 
quandoquidem nequeunt vitaliter esse animata. 
 Illud item non est ut possis credere, sedes 
esse deum sanctas in mundi partibus ullis. 
tenvis enim natura deum longeque remota 
sensibus ab nostris animi vix mente videtur; 
quae quoniam manuum tactum suffugit et ictum, 
tactile nil nobis quod sit contingere debet; 
tangere enim non quit quod tangi non licet ipsum. 
quare etiam sedes quoque nostris sedibus esse 
dissimiles debent, tenues de corpore eorum; 
quae tibi posterius largo sermone probabo. 
 Dicere porro hominum causa voluisse parare 
praeclaram mundi naturam proptereaque 
adlaudabile opus divom laudare decere 
aeternumque putare atque inmortale futurum, 
nec fas esse, deum quod sit ratione vetusta 
gentibus humanis fundatum perpetuo aevo, 
sollicitare suis ulla vi ex sedibus umquam 
nec verbis vexare et ab imo evertere summa, 
 cetera de genere hoc adfingere et addere, Memmi, 
desiperest. quid enim inmortalibus atque beatis 
gratia nostra queat largirier emolumenti, 
ut nostra quicquam causa gerere adgrediantur? 
quidve novi potuit tanto post ante quietos 
inlicere ut cuperent vitam mutare priorem? 
nam gaudere novis rebus debere videtur 
cui veteres obsunt; sed cui nihil accidit aegri 
tempore in ante acto, cum pulchre degeret aevom, 
quid potuit novitatis amorem accendere tali? 
quidve mali fuerat nobis non esse creatis? 
an, credo, in tenebris vita ac maerore iacebat, 
donec diluxit rerum genitalis origo? 
natus enim debet qui cumque est velle manere 
in vita, donec retinebit blanda voluptas; 
qui numquam vero vitae gustavit amorem 
nec fuit in numero, quid obest non esse creatum? 
exemplum porro gignundis rebus et ipsa 
notities hominum divis unde insita primum est, 
quid vellent facere ut scirent animoque viderent, 
quove modost umquam vis cognita principiorum 
quidque inter sese permutato ordine possent. 
si non ipsa dedit speciem natura creandi? 
namque ita multa modis multis primordia rerum 
ex infinito iam tempore percita plagis 
ponderibusque suis consuerunt concita ferri 
omnimodisque coire atque omnia pertemptare, 
quae cumque inter se possint congressa creare, 
ut non sit mirum, si in talis disposituras 
deciderunt quoque et in talis venere meatus, 
qualibus haec rerum geritur nunc summa novando. 
 Quod [si] iam rerum ignorem primordia quae sint, 
hoc tamen ex ipsis caeli rationibus ausim 
confirmare aliisque ex rebus reddere multis, 
nequaquam nobis divinitus esse paratam 
naturam rerum: tanta stat praedita culpa. 
principio quantum caeli tegit impetus ingens, 
inde avidam partem montes silvaeque ferarum 
possedere, tenent rupes vastaeque paludes 
et mare, quod late terrarum distinet oras. 
inde duas porro prope partis fervidus ardor 
adsiduusque geli casus mortalibus aufert. 
quod super est arvi, tamen id natura sua vi 
sentibus obducat, ni vis humana resistat 
vitai causa valido consueta bidenti 
ingemere et terram pressis proscindere aratris. 
si non fecundas vertentes vomere glebas 
terraique solum subigentes cimus ad ortus. 
sponte sua nequeant liquidas existere in auras. 
et tamen inter dum magno quaesita labore 
cum iam per terras frondent atque omnia florent, 
aut nimiis torret fervoribus aetherius sol 
aut subiti peremunt imbris gelidaeque pruinae 
flabraque ventorum violento turbine vexant. 
praeterea genus horriferum natura ferarum 
 humanae genti infestum terraque marique 
cur alit atque auget? cur anni tempora morbos 
adportant? quare mors inmatura vagatur? 
tum porro puer, ut saevis proiectus ab undis 
navita, nudus humi iacet infans indigus omni 
vitali auxilio, cum primum in luminis oras 
nixibus ex alvo matris natura profudit, 
vagituque locum lugubri complet, ut aequumst 
cui tantum in vita restet transire malorum. 
at variae crescunt pecudes armenta feraeque 
nec crepitacillis opus est nec cuiquam adhibendast 
almae nutricis blanda atque infracta loquella 
nec varias quaerunt vestes pro tempore caeli, 
denique non armis opus est, non moenibus altis, 
qui sua tutentur, quando omnibus omnia large 
tellus ipsa parit naturaque daedala rerum. 
 Principio quoniam terrai corpus et umor 
aurarumque leves animae calidique vapores, 
e quibus haec rerum consistere summa videtur, 
omnia nativo ac mortali corpore constant, 
debet eodem omnis mundi natura putari. 
quippe etenim, quorum partis et membra videmus 
corpore nativo mortalibus esse figuris, 
haec eadem ferme mortalia cernimus esse 
et nativa simul. qua propter maxima mundi 
cum videam membra ac partis consumpta regigni, 
scire licet caeli quoque item terraeque fuisse 
principiale aliquod tempus clademque futuram. 
 Illud in his rebus ne corripuisse rearis 
me mihi, quod terram atque ignem mortalia sumpsi 
esse neque umorem dubitavi aurasque perire 
atque eadem gigni rursusque augescere dixi. 
principio pars terrai non nulla, perusta 
solibus adsiduis, multa pulsata pedum vi, 
pulveris exhalat nebulam nubesque volantis, 
quas validi toto dispergunt a&euml;re venti. 
pars etiam glebarum ad diluviem revocatur 
imbribus et ripas radentia flumina rodunt. 
praeterea pro parte sua, quod cumque alit auget, 
redditur; et quoniam dubio procul esse videtur 
omniparens eadem rerum commune sepulcrum. 
ergo terra tibi libatur et aucta recrescit. 
 Quod super est, umore novo mare flumina fontes 
semper abundare et latices manare perennis 
nil opus est verbis: magnus decursus aquarum 
undique declarat. sed primum quicquid aquai 
tollitur in summaque fit ut nihil umor abundet, 
partim quod validi verrentes aequora venti 
deminuunt radiisque retexens aetherius sol, 
partim quod supter per terras diditur omnis; 
percolatur enim virus retroque remanat 
materies umoris et ad caput amnibus omnis 
convenit, inde super terras fluit agmine dulci 
qua via secta semel liquido pede detulit undas. 
 A&euml;ra nunc igitur dicam, qui corpore toto 
 innumerabiliter privas mutatur in horas. 
semper enim, quod cumque fluit de rebus, id omne 
a&euml;ris in magnum fertur mare; qui nisi contra 
corpora retribuat rebus recreetque fluentis, 
omnia iam resoluta forent et in a&euml;ra versa. 
haut igitur cessat gigni de rebus et in res 
reccidere, adsidue quoniam fluere omnia constat. 
 Largus item liquidi fons luminis, aetherius sol, 
inrigat adsidue caelum candore recenti 
suppeditatque novo confestim lumine lumen. 
nam primum quicquid fulgoris disperit ei, 
quo cumque accidit. id licet hinc cognoscere possis, 
quod simul ac primum nubes succedere soli 
coepere et radios inter quasi rumpere lucis, 
extemplo inferior pars horum disperit omnis 
terraque inumbratur qua nimbi cumque feruntur; 
ut noscas splendore novo res semper egere 
et primum iactum fulgoris quemque perire 
nec ratione alia res posse in sole videri, 
perpetuo ni suppeditet lucis caput ipsum. 
quin etiam nocturna tibi, terrestria quae sunt, 
lumina, pendentes lychni claraeque coruscis 
fulguribus pingues multa caligine taedae 
consimili properant ratione, ardore ministro, 
suppeditare novom lumen, tremere ignibus instant, 
instant, nec loca lux inter quasi rupta relinquit: 
usque adeo properanter ab omnibus ignibus ei 
exitium celeri celeratur origine flammae. 
sic igitur solem lunam stellasque putandum 
ex alio atque alio lucem iactare subortu 
et primum quicquid flammarum perdere semper, 
inviolabilia haec ne credas forte vigere. 
 Denique non lapides quoque vinci cernis ab aevo, 
non altas turris ruere et putrescere saxa, 
non delubra deum simulacraque fessa fatisci 
nec sanctum numen fati protollere finis 
posse neque adversus naturae foedera niti? 
denique non monimenta virum dilapsa videmus, 
[quaerere proporro, sibi cumque senescere credas,] 
non ruere avolsos silices a montibus altis 
nec validas aevi vires perferre patique 
finiti? neque enim caderent avolsa repente, 
ex infinito quae tempore pertolerassent 
omnia tormenta aetatis, privata fragore. 
 Denique iam tuere hoc, circum supraque quod omne 
continet amplexu terram: si procreat ex se 
omnia, quod quidam memorant, recipitque perempta, 
totum nativum mortali corpore constat. 
nam quod cumque alias ex se res auget alitque, 
deminui debet, recreari, cum recipit res. 
 Praeterea si nulla fuit genitalis origo 
terrarum et caeli semperque aeterna fuere, 
cur supera bellum Thebanum et funera Troiae 
non alias alii quoque res cecinere po&euml;tae? 
quo tot facta virum totiens cecidere neque usquam 
 aeternis famae monimentis insita florent? 
verum, ut opinor, habet novitatem summa recensque 
naturast mundi neque pridem exordia cepit. 
quare etiam quaedam nunc artes expoliuntur, 
nunc etiam augescunt; nunc addita navigiis sunt 
multa, modo organici melicos peperere sonores, 
denique natura haec rerum ratioque repertast 
nuper, et hanc primus cum primis ipse repertus 
nunc ego sum in patrias qui possim vertere voces. 
 Quod si forte fuisse ante hac eadem omnia credis, 
sed periise hominum torrenti saecla vapore, 
aut cecidisse urbis magno vexamine mundi, 
aut ex imbribus adsiduis exisse rapaces 
per terras amnes atque oppida coperuisse. 
tanto quique magis victus fateare necessest 
exitium quoque terrarum caelique futurum; 
nam cum res tantis morbis tantisque periclis 
temptarentur, ibi si tristior incubuisset 
causa, darent late cladem magnasque ruinas. 
nec ratione alia mortales esse videmur, 
inter nos nisi quod morbis aegrescimus isdem 
atque illi quos a vita natura removit. 
 Praeterea quae cumque manent aeterna necessust 
aut, quia sunt solido cum corpore, respuere ictus 
nec penetrare pati sibi quicquam quod queat artas 
dissociare intus partis, ut materiai 
corpora sunt, quorum naturam ostendimus ante, 
aut ideo durare aetatem posse per omnem, 
plagarum quia sunt expertia, sicut inane est, 
quod manet intactum neque ab ictu fungitur hilum, 
aut etiam quia nulla loci sit copia circum, 
quo quasi res possint discedere dissoluique, 
sicut summarum summa est aeterna, neque extra 
qui locus est quo dissiliant neque corpora sunt quae 
possint incidere et valida dissolvere plaga. 
at neque, uti docui, solido cum corpore mundi 
naturast, quoniam admixtumst in rebus inane, 
nec tamen est ut inane, neque autem corpora desunt, 
ex infinito quae possint forte coorta 
corruere hanc rerum violento turbine summam 
aut aliam quamvis cladem inportare pericli, 
nec porro natura loci spatiumque profundi 
deficit, exspargi quo possint moenia mundi, 
aut alia quavis possunt vi pulsa perire. 
haut igitur leti praeclusa est ianua caelo 
nec soli terraeque neque altis aequoris undis, 
sed patet immani et vasto respectat hiatu. 
quare etiam nativa necessumst confiteare 
haec eadem; neque enim, mortali corpore quae sunt, 
ex infinito iam tempore adhuc potuissent 
inmensi validas aevi contemnere vires. 
 Denique tantopere inter se cum maxima mundi 
pugnent membra, pio nequaquam concita bello, 
nonne vides aliquam longi certaminis ollis 
posse dari finem, vel cum sol et vapor omnis 
 omnibus epotis umoribus exsuperarint? 
quod facere intendunt, neque adhuc conata patrantur; 
tantum suppeditant amnes ultraque minantur 
omnia diluviare ex alto gurgite ponti: 
ne quiquam, quoniam verrentes aequora venti 
deminuunt radiisque retexens aetherius sol, 
et siccare prius confidunt omnia posse 
quam liquor incepti possit contingere finem. 
tantum spirantes aequo certamine bellum 
magnis [inter se] de rebus cernere certant, 
cum semel interea fuerit superantior ignis 
et semel, ut fama est, umor regnarit in arvis. 
ignis enim superavit et ambiens multa perussit, 
avia cum Phaethonta rapax vis solis equorum 
aethere raptavit toto terrasque per omnis. 
at pater omnipotens ira tum percitus acri 
magnanimum Phaethonta repenti fulminis ictu 
deturbavit equis in terram, Solque cadenti 
obvius aeternam succepit lampada mundi 
disiectosque redegit equos iunxitque trementis, 
inde suum per iter recreavit cuncta gubernans, 
scilicet ut veteres Graium cecinere po&euml;tae. 
quod procul a vera nimis est ratione repulsum. 
ignis enim superare potest ubi materiai 
ex infinito sunt corpora plura coorta; 
inde cadunt vires aliqua ratione revictae, 
aut pereunt res exustae torrentibus auris. 
umor item quondam coepit superare coortus, 
ut fama est, hominum vitas quando obruit undis; 
inde ubi vis aliqua ratione aversa recessit, 
ex infinito fuerat quae cumque coorta, 
constiterunt imbres et flumina vim minuerunt. 
 Sed quibus ille modis coniectus materiai 
fundarit terram et caelum pontique profunda, 
solis lunai cursus, ex ordine ponam. 
nam certe neque consilio primordia rerum 
ordine se suo quaeque sagaci mente locarunt 
nec quos quaeque darent motus pepigere profecto; 
sed quia multa modis multis primordia rerum 
ex infinito iam tempore percita plagis 
ponderibusque suis consuerunt concita ferri 
omnimodisque coire atque omnia pertemptare, 
quae cumque inter se possent congressa creare, 
propterea fit uti magnum volgata per aevom 
omnigenus coetus et motus experiundo 
tandem conveniant ea quae coniecta repente 
magnarum rerum fiunt exordia saepe, 
terrai maris et caeli generisque animantum. 
 Hic neque tum solis rota cerni lumine largo 
altivolans poterat nec magni sidera mundi 
nec mare nec caelum nec denique terra neque a&euml;r 
nec similis nostris rebus res ulla videri, 
sed nova tempestas quaedam molesque coorta. 
diffugere inde loci partes coepere paresque 
cum paribus iungi res et discludere mundum 
 membraque dividere et magnas disponere partes 
omnigenis e principiis, discordia quorum 
intervalla vias conexus pondera plagas 
concursus motus turbabat proelia miscens 
propter dissimilis formas variasque figuras, 
quod non omnia sic poterant coniuncta manere 
nec motus inter sese dare convenientis, 
hoc est, a terris altum secernere caelum, 
et sorsum mare, uti secreto umore pateret, 
seorsus item puri secretique aetheris ignes. 
 Quippe etenim primum terrai corpora quaeque, 
propterea quod erant gravia et perplexa, coibant 
in medio atque imas capiebant omnia sedes; 
quae quanto magis inter se perplexa coibant, 
tam magis expressere ea quae mare sidera solem 
lunamque efficerent et magni moenia mundi; 
omnia enim magis haec e levibus atque rutundis 
seminibus multoque minoribus sunt elementis 
quam tellus. ideo per rara foramina terrae 
partibus erumpens primus se sustulit aether 
ignifer et multos secum levis abstulit ignis, 
non alia longe ratione ac saepe videmus, 
aurea cum primum gemmantis rore per herbas 
matutina rubent radiati lumina solis 
exhalantque lacus nebulam fluviique perennes 
ipsaque ut inter dum tellus fumare videtur; 
omnia quae sursum cum conciliantur, in alto 
corpore concreto subtexunt nubila caelum. 
sic igitur tum se levis ac diffusilis aether 
corpore concreto circum datus undique saepsit 
et late diffusus in omnis undique partis 
omnia sic avido complexu cetera saepsit. 
hunc exordia sunt solis lunaeque secuta, 
interutrasque globi quorum vertuntur in auris; 
quae neque terra sibi adscivit nec maximus aether, 
quod neque tam fuerunt gravia ut depressa sederent, 
nec levia ut possent per summas labier oras, 
et tamen interutrasque ita sunt, ut corpora viva 
versent et partes ut mundi totius extent; 
quod genus in nobis quaedam licet in statione 
membra manere, tamen cum sint ea quae moveantur. 
his igitur rebus retractis terra repente, 
maxuma qua nunc se ponti plaga caerula tendit, 
succidit et salso suffudit gurgite fossas. 
inque dies quanto circum magis aetheris aestus 
et radii solis cogebant undique terram 
verberibus crebris extrema ad limina fartam 
in medio ut propulsa suo condensa coiret, 
tam magis expressus salsus de corpore sudor 
augebat mare manando camposque natantis, 
et tanto magis illa foras elapsa volabant 
corpora multa vaporis et a&euml;ris altaque caeli 
densabant procul a terris fulgentia templa. 
sidebant campi, crescebant montibus altis 
ascensus; neque enim poterant subsidere saxa 
 nec pariter tantundem omnes succumbere partis. 
 Sic igitur terrae concreto corpore pondus 
constitit atque omnis mundi quasi limus in imum 
confluxit gravis et subsedit funditus ut faex; 
inde mare, inde a&euml;r, inde aether ignifer ipse 
corporibus liquidis sunt omnia pura relicta 
et leviora aliis alia, et liquidissimus aether 
atque levissimus a&euml;rias super influit auras 
nec liquidum corpus turbantibus a&euml;ris auris 
commiscet; sinit haec violentis omnia verti 
turbinibus, sinit incertis turbare procellis, 
ipse suos ignis certo fert impete labens. 
nam modice fluere atque uno posse aethera nisu 
significat Pontos, mare certo quod fluit aestu 
unum labendi conservans usque tenorem. 
 Motibus astrorum nunc quae sit causa canamus. 
principio magnus caeli si vortitur orbis, 
ex utraque polum parti premere a&euml;ra nobis 
dicendum est extraque tenere et claudere utrimque; 
inde alium supra fluere atque intendere eodem 
quo volvenda micant aeterni sidera mundi; 
aut alium supter, contra qui subvehat orbem, 
ut fluvios versare rotas atque austra videmus. 
est etiam quoque uti possit caelum omne manere 
in statione, tamen cum lucida signa ferantur, 
sive quod inclusi rapidi sunt aetheris aestus 
quaerentesque viam circum versantur et ignes 
passim per caeli volvunt summania templa, 
sive aliunde fluens alicunde extrinsecus a&euml;r 
versat agens ignis, sive ipsi serpere possunt, 
quo cuiusque cibus vocat atque invitat euntis, 
flammea per caelum pascentis corpora passim. 
nam quid in hoc mundo sit eorum ponere certum 
difficilest; sed quid possit fiatque per omne 
in variis mundis varia ratione creatis, 
id doceo plurisque sequor disponere causas, 
motibus astrorum quae possint esse per omne; 
e quibus una tamen sit et haec quoque causa necessest, 
quae vegeat motum signis; sed quae sit earum 
praecipere haud quaquamst pedetemptim progredientis. 
 Terraque ut in media mundi regione quiescat, 
evanescere paulatim et decrescere pondus 
convenit atque aliam naturam supter habere 
ex ineunte aevo coniunctam atque uniter aptam 
partibus a&euml;riis mundi, quibus insita vivit. 
propterea non est oneri neque deprimit auras, 
ut sua cuique homini nullo sunt pondere membra 
nec caput est oneri collo nec denique totum 
corporis in pedibus pondus sentimus inesse; 
at quae cumque foris veniunt inpostaque nobis 
pondera sunt laedunt, permulto saepe minora. 
usque adeo magni refert quid quaeque queat res. 
sic igitur tellus non est aliena repente 
allata atque auris aliunde obiecta alienis, 
sed pariter prima concepta ab origine mundi 
 certaque pars eius, quasi nobis membra videntur. 
 Praeterea grandi tonitru concussa repente 
terra supra quae se sunt concutit omnia motu; 
quod facere haut ulla posset ratione, nisi esset 
partibus a&euml;riis mundi caeloque revincta; 
nam communibus inter se radicibus haerent 
ex ineunte aevo coniuncta atque uniter aucta. 
 Nonne vides etiam quam magno pondere nobis 
sustineat corpus tenuissima vis animai, 
propterea quia tam coniuncta atque uniter apta est? 
 Denique iam saltu pernici tollere corpus 
quid potis est nisi vis animae, quae membra gubernat? 
iamne vides quantum tenuis natura valere 
possit, ubi est coniuncta gravi cum corpore, ut a&euml;r 
coniunctus terris et nobis est animi vis? 
 Nec nimio solis maior rota nec minor ardor 
esse potest, nostris quam sensibus esse videtur. 
nam quibus e spatiis cumque ignes lumina possunt 
adiicere et calidum membris adflare vaporem, 
nil magnis intervallis de corpore libant 
flammarum, nihil ad speciem est contractior ignis. 
proinde, calor quoniam solis lumenque profusum 
perveniunt nostros ad sensus et loca fulgent, 
forma quoque hinc solis debet filumque videri, 
nil adeo ut possis plus aut minus addere vere. 
[perveniunt nostros ad sensus et loca fulgent] 
lunaque sive notho fertur loca lumine lustrans, 
sive suam proprio iactat de corpore lucem, 
quidquid id est, nihilo fertur maiore figura 
quam, nostris oculis qua cernimus, esse videtur. 
nam prius omnia, quae longe semota tuemur 
a&euml;ra per multum, specie confusa videntur 
quam minui filum. quapropter luna necesse est, 
quandoquidem claram speciem certamque figuram 
praebet, ut est oris extremis cumque notata, 
quanta quoquest, tanta hinc nobis videatur in alto. 
postremo quos cumque vides hinc aetheris ignes, 
scire licet perquam pauxillo posse minores 
esse vel exigua maioris parte brevique. 
quandoquidem quos cumque in terris cernimus [ignes], 
dum tremor [et] clarus dum cernitur ardor eorum, 
perparvom quiddam inter dum mutare videntur 
alteram utram in partem filum, quo longius absunt. 
 Illud item non est mirandum, qua ratione 
tantulus ille queat tantum sol mittere lumen, 
quod maria ac terras omnis caelumque rigando 
compleat et calido perfundat cuncta vapore. 
[quanta quoquest tanta hinc nobis videatur in alto] 
nam licet hinc mundi patefactum totius unum 
largifluum fontem scatere atque erumpere lumen, 
ex omni mundo quia sic elementa vaporis 
undique conveniunt et sic coniectus eorum 
confluit, ex uno capite hic ut profluat ardor. 
nonne vides etiam quam late parvus aquai 
prata riget fons inter dum campisque redundet? 
 est etiam quoque uti non magno solis ab igni 
a&euml;ra percipiat calidis fervoribus ardor, 
opportunus ita est si forte et idoneus a&euml;r, 
ut queat accendi parvis ardoribus ictus; 
quod genus inter dum segetes stipulamque videmus 
accidere ex una scintilla incendia passim. 
forsitan et rosea sol alte lampade lucens 
possideat multum caecis fervoribus ignem 
circum se, nullo qui sit fulgore notatus, 
aestifer ut tantum radiorum exaugeat ictum. 
 Nec ratio solis simplex [et] recta patescit, 
quo pacto aestivis e partibus aegocerotis 
brumalis adeat flexus atque inde revertens 
canceris ut vertat metas ad solstitialis, 
lunaque mensibus id spatium videatur obire, 
annua sol in quo consumit tempora cursu. 
non, inquam, simplex his rebus reddita causast. 
nam fieri vel cum primis id posse videtur, 
Democriti quod sancta viri sententia ponit, 
quanto quaeque magis sint terram sidera propter, 
tanto posse minus cum caeli turbine ferri; 
evanescere enim rapidas illius et acris 
imminui supter viris, ideoque relinqui 
paulatim solem cum posterioribus signis, 
inferior multo quod sit quam fervida signa. 
et magis hoc lunam: quanto demissior eius 
cursus abest procul a caelo terrisque propinquat, 
tanto posse minus cum signis tendere cursum. 
flaccidiore etiam quanto iam turbine fertur 
inferior quam sol, tanto magis omnia signa 
hanc adipiscuntur circum praeterque feruntur. 
propterea fit ut haec ad signum quodque reverti 
mobilius videatur, ad hanc quia signa revisunt. 
fit quoque ut e mundi transversis partibus a&euml;r 
alternis certo fluere alter tempore possit, 
qui queat aestivis solem detrudere signis 
brumalis usque ad flexus gelidumque rigorem, 
et qui reiciat gelidis a frigoris umbris 
aestiferas usque in partis et fervida signa. 
et ratione pari lunam stellasque putandumst, 
quae volvunt magnos in magnis orbibus annos, 
a&euml;ribus posse alternis e partibus ire. 
nonne vides etiam diversis nubila ventis 
diversas ire in partis inferna supernis? 
qui minus illa queant per magnos aetheris orbis 
aestibus inter se diversis sidera ferri? 
 At nox obruit ingenti caligine terras, 
aut ubi de longo cursu sol ultima caeli 
impulit atque suos efflavit languidus ignis 
concussos itere et labefactos a&euml;re multo, 
aut quia sub terras cursum convortere cogit 
vis eadem, supra quae terras pertulit orbem. 
 Tempore item certo roseam Matuta per oras 
aetheris auroram differt et lumina pandit, 
aut quia sol idem, sub terras ille revertens, 
 anticipat caelum radiis accendere temptans, 
aut quia conveniunt ignes et semina multa 
confluere ardoris consuerunt tempore certo, 
quae faciunt solis nova semper lumina gigni; 
quod genus Idaeis fama est e montibus altis 
dispersos ignis orienti lumine cerni, 
inde coire globum quasi in unum et conficere orbem. 
nec tamen illud in his rebus mirabile debet 
esse, quod haec ignis tam certo tempore possint 
semina confluere et solis reparare nitorem. 
multa videmus enim, certo quae tempore fiunt 
omnibus in rebus. florescunt tempore certo 
arbusta et certo dimittunt tempore florem. 
nec minus in certo dentes cadere imperat aetas 
tempore et inpubem molli pubescere veste 
et pariter mollem malis demittere barbam. 
fulmina postremo nix imbres nubila venti 
non nimis incertis fiunt in partibus anni. 
namque ubi sic fuerunt causarum exordia prima 
atque ita res mundi cecidere ab origine prima, 
conseque quoque iam redeunt ex ordine certo. 
 Crescere itemque dies licet et tabescere noctes, 
et minui luces, cum sumant augmina noctis, 
aut quia sol idem sub terras atque superne 
imparibus currens amfractibus aetheris oras 
partit et in partis non aequas dividit orbem, 
et quod ab alterutra detraxit parte, reponit 
eius in adversa tanto plus parte relatus, 
donec ad id signum caeli pervenit, ubi anni 
nodus nocturnas exaequat lucibus umbras; 
nam medio cursu flatus aquilonis et austri 
distinet aequato caelum discrimine metas 
propter signiferi posituram totius orbis, 
annua sol in quo concludit tempora serpens, 
obliquo terras et caelum lumine lustrans, 
ut ratio declarat eorum qui loca caeli 
omnia dispositis signis ornata notarunt. 
aut quia crassior est certis in partibus a&euml;r, 
sub terris ideo tremulum iubar haesitat ignis 
nec penetrare potest facile atque emergere ad ortus; 
propterea noctes hiberno tempore longae 
cessant, dum veniat radiatum insigne diei. 
aut etiam, quia sic alternis partibus anni 
tardius et citius consuerunt confluere ignes, 
qui faciunt solem certa de surgere parte, 
propterea fit uti videantur dicere verum. 
 Luna potest solis radiis percussa nitere 
inque dies magis [id] lumen convertere nobis 
ad speciem, quantum solis secedit ab orbi, 
donique eum contra pleno bene lumine fulsit 
atque oriens obitus eius super edita vidit; 
inde minutatim retro quasi condere lumen 
debet item, quanto propius iam solis ad ignem 
labitur ex alia signorum parte per orbem; 
ut faciunt, lunam qui fingunt esse pilai 
 consimilem cursusque viam sub sole tenere. 
est etiam quare proprio cum lumine possit 
volvier et varias splendoris reddere formas; 
corpus enim licet esse aliud, quod fertur et una 
labitur omnimodis occursans officiensque, 
nec potis est cerni, quia cassum lumine fertur. 
versarique potest, globus ut, si forte, pilai 
dimidia ex parti candenti lumine tinctus, 
versandoque globum variantis edere formas, 
donique eam partem, quae cumque est ignibus aucta, 
ad speciem vertit nobis oculosque patentis; 
inde minutatim retro contorquet et aufert 
luciferam partem glomeraminis atque pilai; 
ut Babylonica Chaldaeum doctrina refutans 
astrologorum artem contra convincere tendit, 
proinde quasi id fieri nequeat quod pugnat uterque 
aut minus hoc illo sit cur amplectier ausis. 
denique cur nequeat semper nova luna creari 
ordine formarum certo certisque figuris 
inque dies privos aborisci quaeque creata 
atque alia illius reparari in parte locoque, 
difficilest ratione docere et vincere verbis, 
ordine cum [videas] tam certo multa creari. 
it Ver et Venus et Veneris praenuntius ante 
pennatus graditur, Zephyri vestigia propter 
Flora quibus mater praespargens ante viai 
cuncta coloribus egregiis et odoribus opplet. 
inde loci sequitur Calor aridus et comes una 
pulverulenta Ceres [et] etesia flabra aquilonum. 
inde Autumnus adit, graditur simul Euhius Euan. 
inde aliae tempestates ventique secuntur, 
altitonans Volturnus et Auster fulmine pollens. 
tandem Bruma nives adfert pigrumque rigorem 
reddit. Hiemps sequitur crepitans hanc dentibus algu. 
quo minus est mirum, si certo tempore luna 
gignitur et certo deletur tempore rusus, 
cum fieri possint tam certo tempore multa. 
 Solis item quoque defectus lunaeque latebras 
pluribus e causis fieri tibi posse putandumst. 
nam cur luna queat terram secludere solis 
lumine et a terris altum caput obstruere ei, 
obiciens caecum radiis ardentibus orbem, 
tempore eodem aliut facere id non posse putetur 
corpus, quod cassum labatur lumine semper? 
solque suos etiam dimittere languidus ignis 
tempore cur certo nequeat recreareque lumen, 
cum loca praeteriit flammis infesta per auras, 
quae faciunt ignis interstingui atque perire? 
et cur terra queat lunam spoliare vicissim 
lumine et oppressum solem super ipsa tenere, 
menstrua dum rigidas coni perlabitur umbras, 
tempore eodem aliud nequeat succurrere lunae 
corpus vel supra solis perlabier orbem, 
quod radios inter rumpat lumenque profusum? 
et tamen ipsa suo si fulget luna nitore, 
 cur nequeat certa mundi languescere parte, 
dum loca luminibus propriis inimica per exit? 
[menstrua dum rigidas coni perlabitur umbras]. 
 Quod superest, quoniam magni per caerula mundi 
qua fieri quicquid posset ratione resolvi, 
solis uti varios cursus lunaeque meatus 
noscere possemus quae vis et causa cieret, 
quove modo [possent] offecto lumine obire 
et neque opinantis tenebris obducere terras, 
cum quasi conivent et aperto lumine rursum 
omnia convisunt clara loca candida luce, 
nunc redeo ad mundi novitatem et mollia terrae 
arva, novo fetu quid primum in luminis oras 
tollere et incertis crerint committere ventis. 
 Principio genus herbarum viridemque nitorem 
terra dedit circum collis camposque per omnis, 
florida fulserunt viridanti prata colore, 
arboribusque datumst variis exinde per auras 
crescendi magnum inmissis certamen habenis. 
ut pluma atque pili primum saetaeque creantur 
quadripedum membris et corpore pennipotentum, 
sic nova tum tellus herbas virgultaque primum 
sustulit, inde loci mortalia saecla creavit 
multa modis multis varia ratione coorta. 
nam neque de caelo cecidisse animalia possunt, 
nec terrestria de salsis exisse lacunis. 
linquitur ut merito maternum nomen adepta 
terra sit, e terra quoniam sunt cuncta creata. 
multaque nunc etiam existunt animalia terris 
imbribus et calido solis concreta vapore; 
quo minus est mirum, si tum sunt plura coorta 
et maiora, nova tellure atque aethere adulta. 
principio genus alituum variaeque volucres 
ova relinquebant exclusae tempore verno, 
folliculos ut nunc teretis aestate cicadae 
lincunt sponte sua victum vitamque petentes. 
tum tibi terra dedit primum mortalia saecla. 
multus enim calor atque umor superabat in arvis. 
hoc ubi quaeque loci regio opportuna dabatur, 
crescebant uteri terram radicibus apti; 
quos ubi tempore maturo pate fecerat aetas 
infantum, fugiens umorem aurasque petessens, 
convertebat ibi natura foramina terrae 
et sucum venis cogebat fundere apertis 
consimilem lactis, sicut nunc femina quaeque 
cum peperit, dulci repletur lacte, quod omnis 
impetus in mammas convertitur ille alimenti. 
terra cibum pueris, vestem vapor, herba cubile 
praebebat multa et molli lanugine abundans. 
at novitas mundi nec frigora dura ciebat 
nec nimios aestus nec magnis viribus auras. 
omnia enim pariter crescunt et robora sumunt. 
 Quare etiam atque etiam maternum nomen adepta 
terra tenet merito, quoniam genus ipsa creavit 
humanum atque animal prope certo tempore fudit 
 omne quod in magnis bacchatur montibus passim, 
a&euml;riasque simul volucres variantibus formis. 
sed quia finem aliquam pariendi debet habere, 
destitit, ut mulier spatio defessa vetusto. 
mutat enim mundi naturam totius aetas 
ex alioque alius status excipere omnia debet 
nec manet ulla sui similis res: omnia migrant, 
omnia commutat natura et vertere cogit. 
namque aliud putrescit et aevo debile languet, 
porro aliud [suc]crescit et [e] contemptibus exit. 
sic igitur mundi naturam totius aetas 
mutat, et ex alio terram status excipit alter, 
quod potuit nequeat, possit quod non tulit ante. 
 Multaque tum tellus etiam portenta creare 
conatast mira facie membrisque coorta, 
androgynem, interutras necutrumque utrimque remotum, 
orba pedum partim, manuum viduata vicissim, 
muta sine ore etiam, sine voltu caeca reperta, 
vinctaque membrorum per totum corpus adhaesu, 
nec facere ut possent quicquam nec cedere quoquam 
nec vitare malum nec sumere quod volet usus. 
cetera de genere hoc monstra ac portenta creabat, 
ne quiquam, quoniam natura absterruit auctum 
nec potuere cupitum aetatis tangere florem 
nec reperire cibum nec iungi per Veneris res. 
multa videmus enim rebus concurrere debere, 
ut propagando possint procudere saecla; 
pabula primum ut sint, genitalia deinde per artus 
semina qua possint membris manare remissis, 
feminaque ut maribus coniungi possit, habere, 
mutua qui mutent inter se gaudia uterque. 
 Multaque tum interiisse animantum saecla necessest 
nec potuisse propagando procudere prolem. 
nam quae cumque vides vesci vitalibus auris, 
aut dolus aut virtus aut denique mobilitas est 
ex ineunte aevo genus id tuta reservans. 
multaque sunt, nobis ex utilitate sua quae 
commendata manent, tutelae tradita nostrae. 
principio genus acre leonum saevaque saecla 
tutatast virtus, volpes dolus et fuga cervos. 
at levisomna canum fido cum pectore corda, 
et genus omne quod est veterino semine partum 
lanigeraeque simul pecudes et bucera saecla 
omnia sunt hominum tutelae tradita, Memmi; 
nam cupide fugere feras pacemque secuta 
sunt et larga suo sine pabula parta labore, 
quae damus utilitatis eorum praemia causa. 
at quis nil horum tribuit natura, nec ipsa 
sponte sua possent ut vivere nec dare nobis 
utilitatem aliquam, quare pateremur eorum 
praesidio nostro pasci genus esseque tutum, 
scilicet haec aliis praedae lucroque iacebant 
indupedita suis fatalibus omnia vinclis, 
donec ad interitum genus id natura redegit. 
 Sed neque Centauri fuerunt nec tempore in ullo 
 esse queunt duplici natura et corpore bino 
ex alienigenis membris compacta, potestas 
hinc illinc partis ut sat par esse potissit. 
id licet hinc quamvis hebeti cognoscere corde. 
principio circum tribus actis impiger annis 
floret equus, puer haut quaquam; nam saepe etiam nunc 
ubera mammarum in somnis lactantia quaeret. 
post ubi equum validae vires aetate senecta 
membraque deficiunt fugienti languida vita, 
tum demum puerili aevo florenta iuventas 
officit et molli vestit lanugine malas; 
ne forte ex homine et veterino semine equorum 
confieri credas Centauros posse neque esse, 
aut rapidis canibus succinctas semimarinis 
corporibus Scyllas et cetera de genere horum, 
inter se quorum discordia membra videmus; 
quae neque florescunt pariter nec robora sumunt 
corporibus neque proiciunt aetate senecta 
nec simili Venere ardescunt nec moribus unis 
conveniunt neque sunt eadem iucunda per artus. 
quippe videre licet pinguescere saepe cicuta 
barbigeras pecudes, homini quae est acre venenum. 
flamma quidem [vero] cum corpora fulva leonum 
tam soleat torrere atque urere quam genus omne 
visceris in terris quod cumque et sanguinis extet, 
qui fieri potuit, triplici cum corpore ut una, 
prima leo, postrema draco, media ipsa, Chimaera 
ore foras acrem flaret de corpore flammam? 
quare etiam tellure nova caeloque recenti 
talia qui fingit potuisse animalia gigni, 
nixus in hoc uno novitatis nomine inani, 
multa licet simili ratione effutiat ore, 
aurea tum dicat per terras flumina vulgo 
fluxisse et gemmis florere arbusta su&euml;sse 
aut hominem tanto membrorum esse impete natum, 
trans maria alta pedum nisus ut ponere posset 
et manibus totum circum se vertere caelum. 
nam quod multa fuere in terris semina rerum, 
tempore quo primum tellus animalia fudit, 
nil tamen est signi mixtas potuisse creari 
inter se pecudes compactaque membra animantum, 
propterea quia quae de terris nunc quoque abundant 
herbarum genera ac fruges arbustaque laeta 
non tamen inter se possunt complexa creari, 
sed res quaeque suo ritu procedit et omnes 
foedere naturae certo discrimina servant. 
 Et genus humanum multo fuit illud in arvis 
durius, ut decuit, tellus quod dura creasset, 
et maioribus et solidis magis ossibus intus 
fundatum, validis aptum per viscera nervis, 
nec facile ex aestu nec frigore quod caperetur 
nec novitate cibi nec labi corporis ulla. 
multaque per caelum solis volventia lustra 
volgivago vitam tractabant more ferarum. 
nec robustus erat curvi moderator aratri 
 quisquam, nec scibat ferro molirier arva 
nec nova defodere in terram virgulta neque altis 
arboribus veteres decidere falcibus ramos. 
quod sol atque imbres dederant, quod terra crearat 
sponte sua, satis id placabat pectora donum. 
glandiferas inter curabant corpora quercus 
plerumque; et quae nunc hiberno tempore cernis 
arbita puniceo fieri matura colore, 
plurima tum tellus etiam maiora ferebat. 
multaque praeterea novitas tum florida mundi 
pabula dura tulit, miseris mortalibus ampla. 
at sedare sitim fluvii fontesque vocabant, 
ut nunc montibus e magnis decursus aquai 
claricitat late sitientia saecla ferarum. 
denique nota vagis silvestria templa tenebant 
nympharum, quibus e scibant umore fluenta 
lubrica proluvie larga lavere umida saxa, 
umida saxa, super viridi stillantia musco, 
et partim plano scatere atque erumpere campo. 
necdum res igni scibant tractare neque uti 
pellibus et spoliis corpus vestire ferarum, 
sed nemora atque cavos montis silvasque colebant 
et frutices inter condebant squalida membra 
verbera ventorum vitare imbrisque coacti. 
nec commune bonum poterant spectare neque ullis 
moribus inter se scibant nec legibus uti. 
quod cuique obtulerat praedae fortuna, ferebat 
sponte sua sibi quisque valere et vivere doctus. 
et Venus in silvis iungebat corpora amantum; 
conciliabat enim vel mutua quamque cupido 
vel violenta viri vis atque inpensa libido 
vel pretium, glandes atque arbita vel pira lecta. 
et manuum mira freti virtute pedumque 
consectabantur silvestria saecla ferarum 
missilibus saxis et magno pondere clavae. 
multaque vincebant, vitabant pauca latebris; 
saetigerisque pares subus silvestria membra 
nuda dabant terrae nocturno tempore capti, 
circum se foliis ac frondibus involventes. 
nec plangore diem magno solemque per agros 
quaerebant pavidi palantes noctis in umbris, 
sed taciti respectabant somnoque sepulti, 
dum rosea face sol inferret lumina caelo. 
a parvis quod enim consuerant cernere semper 
alterno tenebras et lucem tempore gigni, 
non erat ut fieri posset mirarier umquam 
nec diffidere, ne terras aeterna teneret 
nox in perpetuum detracto lumine solis. 
sed magis illud erat curae, quod saecla ferarum 
infestam miseris faciebant saepe quietem. 
eiectique domo fugiebant saxea tecta 
spumigeri suis adventu validique leonis 
atque intempesta cedebant nocte paventes 
hospitibus saevis instrata cubilia fronde. 
 Nec nimio tum plus quam nunc mortalia saecla 
 dulcia linquebant lamentis lumina vitae. 
unus enim tum quisque magis deprensus eorum 
pabula viva feris praebebat, dentibus haustus, 
et nemora ac montis gemitu silvasque replebat 
viva videns vivo sepeliri viscera busto. 
at quos effugium servarat corpore adeso, 
posterius tremulas super ulcera tetra tenentes 
palmas horriferis accibant vocibus Orcum, 
donique eos vita privarant vermina saeva 
expertis opis, ignaros quid volnera vellent. 
at non multa virum sub signis milia ducta 
una dies dabat exitio nec turbida ponti 
aequora lidebant navis ad saxa virosque. 
nam temere in cassum frustra mare saepe coortum 
saevibat leviterque minas ponebat inanis, 
nec poterat quemquam placidi pellacia ponti 
subdola pellicere in fraudem ridentibus undis. 
improba navigii ratio tum caeca iacebat. 
tum penuria deinde cibi languentia leto 
membra dabat, contra nunc rerum copia mersat. 
illi inprudentes ipsi sibi saepe venenum 
vergebant, nunc dant [aliis] sollertius ipsi. 
 Inde casas postquam ac pellis ignemque pararunt 
et mulier coniuncta viro concessit in unum 
* * * 
cognita sunt, prolemque ex se videre creatam, 
tum genus humanum primum mollescere coepit. 
ignis enim curavit, ut alsia corpora frigus 
non ita iam possent caeli sub tegmine ferre, 
et Venus inminuit viris puerique parentum 
blanditiis facile ingenium fregere superbum. 
tunc et amicitiem coeperunt iungere aventes 
finitimi inter se nec laedere nec violari, 
et pueros commendarunt muliebreque saeclum, 
vocibus et gestu cum balbe significarent 
imbecillorum esse aequum misererier omnis. 
nec tamen omnimodis poterat concordia gigni, 
sed bona magnaque pars servabat foedera caste; 
aut genus humanum iam tum foret omne peremptum 
nec potuisset adhuc perducere saecla propago. 
 At varios linguae sonitus natura subegit 
mittere et utilitas expressit nomina rerum, 
non alia longe ratione atque ipsa videtur 
protrahere ad gestum pueros infantia linguae, 
cum facit ut digito quae sint praesentia monstrent. 
sentit enim vim quisque suam quod possit abuti. 
cornua nata prius vitulo quam frontibus extent, 
illis iratus petit atque infestus inurget. 
at catuli pantherarum scymnique leonum 
unguibus ac pedibus iam tum morsuque repugnant, 
vix etiam cum sunt dentes unguesque creati. 
alituum porro genus alis omne videmus 
fidere et a pennis tremulum petere auxiliatum. 
proinde putare aliquem tum nomina distribuisse 
rebus et inde homines didicisse vocabula prima, 
 desiperest. nam cur hic posset cuncta notare 
vocibus et varios sonitus emittere linguae, 
tempore eodem alii facere id non quisse putentur? 
praeterea si non alii quoque vocibus usi 
inter se fuerant, unde insita notities est 
utilitatis et unde data est huic prima potestas, 
quid vellet facere ut sciret animoque videret? 
cogere item pluris unus victosque domare 
non poterat, rerum ut perdiscere nomina vellent. 
nec ratione docere ulla suadereque surdis, 
quid sit opus facto, facilest; neque enim paterentur 
nec ratione ulla sibi ferrent amplius auris 
vocis inauditos sonitus obtundere frustra. 
postremo quid in hac mirabile tantoperest re, 
si genus humanum, cui vox et lingua vigeret, 
pro vario sensu varia res voce notaret? 
cum pecudes mutae, cum denique saecla ferarum 
dissimilis soleant voces variasque ciere, 
cum metus aut dolor est et cum iam gaudia gliscunt. 
quippe [et]enim licet id rebus cognoscere apertis. 
inritata canum cum primum magna Molossum 
mollia ricta fremunt duros nudantia dentes, 
longe alio sonitu rabies [re]stricta minatur, 
et cum iam latrant et vocibus omnia complent; 
at catulos blande cum lingua lambere temptant 
aut ubi eos lactant, pedibus morsuque potentes 
suspensis teneros imitantur dentibus haustus, 
longe alio pacto gannitu vocis adulant, 
et cum deserti baubantur in aedibus, aut cum 
plorantis fugiunt summisso corpore plagas. 
denique non hinnitus item differre videtur, 
inter equas ubi equus florenti aetate iuvencus 
pinnigeri saevit calcaribus ictus Amoris 
et fremitum patulis sub naribus edit ad arma, 
et cum sic alias concussis artibus hinnit? 
postremo genus alituum variaeque volucres, 
accipitres atque ossifragae mergique marinis 
fluctibus in salso victum vitamque petentes, 
longe alias alio iaciunt in tempore voces, 
et quom de victu certant praedaque repugnant. 
et partim mutant cum tempestatibus una 
raucisonos cantus, cornicum ut saecla vetusta 
corvorumque gregis ubi aquam dicuntur et imbris 
poscere et inter dum ventos aurasque vocare. 
ergo si varii sensus animalia cogunt, 
muta tamen cum sint, varias emittere voces, 
quanto mortalis magis aequumst tum potuisse 
dissimilis alia atque alia res voce notare! 
 Illud in his rebus tacitus ne forte requiras, 
fulmen detulit in terram mortalibus ignem 
primitus, inde omnis flammarum diditur ardor; 
multa videmus enim caelestibus insita flammis 
fulgere, cum caeli donavit plaga vaporis. 
et ramosa tamen cum ventis pulsa vacillans 
aestuat in ramos incumbens arboris arbor, 
 exprimitur validis extritus viribus ignis, 
emicat inter dum flammai fervidus ardor, 
mutua dum inter se rami stirpesque teruntur. 
quorum utrumque dedisse potest mortalibus ignem. 
inde cibum quoquere ac flammae mollire vapore 
sol docuit, quoniam mitescere multa videbant 
verberibus radiorum atque aestu victa per agros. 
 Inque dies magis hi victum vitamque priorem 
commutare novis monstrabant rebus et igni, 
ingenio qui praestabant et corde vigebant. 
condere coeperunt urbis arcemque locare 
praesidium reges ipsi sibi perfugiumque, 
et pecudes et agros divisere atque dedere 
pro facie cuiusque et viribus ingenioque; 
nam facies multum valuit viresque vigebant. 
posterius res inventast aurumque repertum, 
quod facile et validis et pulchris dempsit honorem; 
divitioris enim sectam plerumque secuntur 
quam lubet et fortes et pulchro corpore creti. 
quod siquis vera vitam ratione gubernet, 
divitiae grandes homini sunt vivere parce 
aequo animo; neque enim est umquam penuria parvi. 
at claros homines voluerunt se atque potentes, 
ut fundamento stabili fortuna maneret 
et placidam possent opulenti degere vitam, 
ne quiquam, quoniam ad summum succedere honorem 
certantes iter infestum fecere viai, 
et tamen e summo, quasi fulmen, deicit ictos 
invidia inter dum contemptim in Tartara taetra; 
invidia quoniam ceu fulmine summa vaporant 
plerumque et quae sunt aliis magis edita cumque; 
ut satius multo iam sit parere quietum 
quam regere imperio res velle et regna tenere. 
proinde sine in cassum defessi sanguine sudent, 
angustum per iter luctantes ambitionis; 
quandoquidem sapiunt alieno ex ore petuntque 
res ex auditis potius quam sensibus ipsis, 
nec magis id nunc est neque erit mox quam fuit ante. 
 Ergo regibus occisis subversa iacebat 
pristina maiestas soliorum et sceptra superba, 
et capitis summi praeclarum insigne cruentum 
sub pedibus vulgi magnum lugebat honorem; 
nam cupide conculcatur nimis ante metutum. 
res itaque ad summam faecem turbasque redibat, 
imperium sibi cum ac summatum quisque petebat. 
inde magistratum partim docuere creare 
iuraque constituere, ut vellent legibus uti. 
nam genus humanum, defessum vi colere aevom, 
ex inimicitiis languebat; quo magis ipsum 
sponte sua cecidit sub leges artaque iura. 
acrius ex ira quod enim se quisque parabat 
ulcisci quam nunc concessumst legibus aequis, 
hanc ob rem est homines pertaesum vi colere aevom. 
inde metus maculat poenarum praemia vitae. 
circumretit enim vis atque iniuria quemque 
 atque unde exortast, ad eum plerumque revertit, 
nec facilest placidam ac pacatam degere vitam 
qui violat factis communia foedera pacis. 
etsi fallit enim divom genus humanumque, 
perpetuo tamen id fore clam diffidere debet; 
quippe ubi se multi per somnia saepe loquentes 
aut morbo delirantes protraxe ferantur 
et celata [mala] in medium et peccata dedisse. 
 Nunc quae causa deum per magnas numina gentis 
pervulgarit et ararum compleverit urbis 
suscipiendaque curarit sollemnia sacra, 
quae nunc in magnis florent sacra rebus locisque, 
unde etiam nunc est mortalibus insitus horror, 
qui delubra deum nova toto suscitat orbi 
terrarum et festis cogit celebrare diebus, 
non ita difficilest rationem reddere verbis. 
quippe etenim iam tum divom mortalia saecla 
egregias animo facies vigilante videbant 
et magis in somnis mirando corporis auctu. 
his igitur sensum tribuebant propterea quod 
membra movere videbantur vocesque superbas 
mittere pro facie praeclara et viribus amplis. 
aeternamque dabant vitam, quia semper eorum 
subpeditabatur facies et forma manebat, 
et tamen omnino quod tantis viribus auctos 
non temere ulla vi convinci posse putabant. 
fortunisque ideo longe praestare putabant, 
quod mortis timor haut quemquam vexaret eorum, 
et simul in somnis quia multa et mira videbant 
efficere et nullum capere ipsos inde laborem. 
praeterea caeli rationes ordine certo 
et varia annorum cernebant tempora verti 
nec poterant quibus id fieret cognoscere causis. 
ergo perfugium sibi habebant omnia divis 
tradere et illorum nutu facere omnia flecti. 
in caeloque deum sedes et templa locarunt, 
per caelum volvi quia nox et luna videtur, 
luna dies et nox et noctis signa severa 
noctivagaeque faces caeli flammaeque volantes, 
nubila sol imbres nix venti fulmina grando 
et rapidi fremitus et murmura magna minarum. 
 O genus infelix humanum, talia divis 
cum tribuit facta atque iras adiunxit acerbas! 
quantos tum gemitus ipsi sibi, quantaque nobis 
volnera, quas lacrimas peperere minoribus nostris! 
nec pietas ullast velatum saepe videri 
vertier ad lapidem atque omnis accedere ad aras 
nec procumbere humi prostratum et pandere palmas 
ante deum delubra nec aras sanguine multo 
spargere quadrupedum nec votis nectere vota, 
sed mage pacata posse omnia mente tueri. 
nam cum suspicimus magni caelestia mundi 
templa super stellisque micantibus aethera fixum, 
et venit in mentem solis lunaeque viarum, 
tunc aliis oppressa malis in pectora cura 
 illa quoque expergefactum caput erigere infit, 
ne quae forte deum nobis inmensa potestas 
sit, vario motu quae candida sidera verset; 
temptat enim dubiam mentem rationis egestas, 
ecquae nam fuerit mundi genitalis origo, 
et simul ecquae sit finis, quoad moenia mundi 
et taciti motus hunc possint ferre laborem, 
an divinitus aeterna donata salute 
perpetuo possint aevi labentia tractu 
inmensi validas aevi contemnere viris. 
praeterea cui non animus formidine divum 
contrahitur, cui non correpunt membra pavore, 
fulminis horribili cum plaga torrida tellus 
contremit et magnum percurrunt murmura caelum? 
non populi gentesque tremunt, regesque superbi 
corripiunt divum percussi membra timore, 
ne quod ob admissum foede dictumve superbe 
poenarum grave sit solvendi tempus adauctum? 
summa etiam cum vis violenti per mare venti 
induperatorem classis super aequora verrit 
cum validis pariter legionibus atque elephantis, 
non divom pacem votis adit ac prece quaesit 
ventorum pavidus paces animasque secundas? 
ne quiquam, quoniam violento turbine saepe 
correptus nihilo fertur minus ad vada leti. 
usque adeo res humanas vis abdita quaedam 
opterit et pulchros fascis saevasque secures 
proculcare ac ludibrio sibi habere videtur. 
denique sub pedibus tellus cum tota vacillat 
concussaeque cadunt urbes dubiaeque minantur, 
quid mirum si se temnunt mortalia saecla 
atque potestatis magnas mirasque relinquunt 
in rebus viris divum, quae cuncta gubernent? 
 Quod super est, ae[s at]que aurum ferrumque repertumst 
et simul argenti pondus plumbique potestas, 
ignis ubi ingentis silvas ardore cremarat 
montibus in magnis, seu caelo fulmine misso, 
sive quod inter se bellum silvestre gerentes 
hostibus intulerant ignem formidinis ergo, 
sive quod inducti terrae bonitate volebant 
pandere agros pinguis et pascua reddere rura, 
sive feras interficere et ditescere praeda; 
nam fovea atque igni prius est venarier ortum 
quam saepire plagis saltum canibusque ciere. 
quicquid id est, qua cumque e causa flammeus ardor 
horribili sonitu silvas exederat altis 
a radicibus et terram percoxerat igni, 
manabat venis ferventibus in loca terrae 
concava conveniens argenti rivus et auri, 
aeris item et plumbi. quae cum concreta videbant 
posterius claro in terra splendere colore, 
tollebant nitido capti levique lepore, 
et simili formata videbant esse figura 
atque lacunarum fuerant vestigia cuique. 
tum penetrabat eos posse haec liquefacta calore 
 quamlibet in formam et faciem decurrere rerum, 
et prorsum quamvis in acuta ac tenvia posse 
mucronum duci fastigia procudendo, 
ut sibi tela parent silvasque ut caedere possint 
materiemque dolare et levia radere tigna 
et terebrare etiam ac pertundere perque forare. 
nec minus argento facere haec auroque parabant 
quam validi primum violentis viribus aeris, 
ne quiquam, quoniam cedebat victa potestas 
nec poterant pariter durum sufferre laborem. 
nam fuit in pretio magis aes aurumque iacebat 
propter inutilitatem hebeti mucrone retusum; 
nunc iacet aes, aurum in summum successit honorem. 
sic volvenda aetas commutat tempora rerum. 
quod fuit in pretio, fit nullo denique honore; 
porro aliud succedit et [e] contemptibus exit 
inque dies magis adpetitur floretque repertum 
laudibus et miro est mortalis inter honore. 
 Nunc tibi quo pacto ferri natura reperta 
sit facilest ipsi per te cognoscere, Memmi. 
arma antiqua manus ungues dentesque fuerunt 
et lapides et item silvarum fragmina rami 
et flamma atque ignes, post quam sunt cognita primum. 
posterius ferri vis est aerisque reperta. 
et prior aeris erat quam ferri cognitus usus, 
quo facilis magis est natura et copia maior. 
aere solum terrae tractabant, aereque belli 
miscebant fluctus et vulnera vasta serebant 
et pecus atque agros adimebant; nam facile ollis 
omnia cedebant armatis nuda et inerma. 
inde minutatim processit ferreus ensis 
versaque in obprobrium species est falcis ahenae, 
et ferro coepere solum proscindere terrae 
exaequataque sunt creperi certamina belli. 
et prius est armatum in equi conscendere costas 
et moderarier hunc frenis dextraque vigere 
quam biiugo curru belli temptare pericla. 
et biiugo prius est quam bis coniungere binos 
et quam falciferos armatum escendere currus. 
inde boves Lucas turrito corpore, tetras, 
anguimanus, belli docuerunt volnera Poeni 
sufferre et magnas Martis turbare catervas. 
sic alid ex alio peperit discordia tristis, 
horribile humanis quod gentibus esset in armis, 
inque dies belli terroribus addidit augmen. 
 Temptarunt etiam tauros in moenere belli 
expertique sues saevos sunt mittere in hostis. 
et validos partim prae se misere leones 
cum doctoribus armatis saevisque magistris, 
qui moderarier his possent vinclisque tenere, 
ne quiquam, quoniam permixta caede calentes 
turbabant saevi nullo discrimine turmas, 
terrificas capitum quatientis undique cristas, 
nec poterant equites fremitu perterrita equorum 
pectora mulcere et frenis convertere in hostis. 
 inritata leae iaciebant corpora saltu 
undique et adversum venientibus ora patebant 
et nec opinantis a tergo deripiebant 
deplexaeque dabant in terram volnere victos, 
morsibus adfixae validis atque unguibus uncis. 
iactabantque suos tauri pedibusque terebant 
et latera ac ventres hauribant supter equorum 
cornibus et terram minitanti mente ruebant. 
et validis socios caedebant dentibus apri 
tela infracta suo tinguentes sanguine saevi 
[in se fracta suo tinguentes sanguine tela,] 
permixtasque dabant equitum peditumque ruinas. 
nam transversa feros exibant dentis adactus 
iumenta aut pedibus ventos erecta petebant, 
ne quiquam, quoniam ab nervis succisa videres 
concidere atque gravi terram consternere casu. 
si quos ante domi domitos satis esse putabant, 
effervescere cernebant in rebus agundis 
volneribus clamore fuga terrore tumultu, 
nec poterant ullam partem redducere eorum; 
diffugiebat enim varium genus omne ferarum, 
ut nunc saepe boves Lucae ferro male mactae 
diffugiunt, fera facta suis cum multa dedere. 
Sed facere id non tam vincendi spe voluerunt; 
quam dare quod gemerent hostes, ipsique perire, 
qui numero diffidebant armisque vacabant, 
si fuit ut facerent. sed vix adducor ut ante 
non quierint animo praesentire atque videre, 
quam commune malum fieret foedumque, futurum. 
et magis id possis factum contendere in omni 
in variis mundis varia ratione creatis, 
quam certo atque uno terrarum quolibet orbi. 
 Nexilis ante fuit vestis quam textile tegmen. 
textile post ferrumst, quia ferro tela paratur, 
nec ratione alia possunt tam levia gigni 
insilia ac fusi, radii, scapique sonantes. 
et facere ante viros lanam natura co&euml;git 
quam muliebre genus; nam longe praestat in arte 
et sollertius est multo genus omne virile; 
agricolae donec vitio vertere severi, 
ut muliebribus id manibus concedere vellent 
atque ipsi pariter durum sufferre laborem 
atque opere in duro durarent membra manusque. 
 At specimen sationis et insitionis origo 
ipsa fuit rerum primum natura creatrix, 
arboribus quoniam bacae glandesque caducae 
tempestiva dabant pullorum examina supter; 
unde etiam libitumst stirpis committere ramis 
et nova defodere in terram virgulta per agros. 
inde aliam atque aliam culturam dulcis agelli 
temptabant fructusque feros mansuescere terra 
cernebant indulgendo blandeque colendo. 
inque dies magis in montem succedere silvas 
cogebant infraque locum concedere cultis, 
prata lacus rivos segetes vinetaque laeta 
 collibus et campis ut haberent, atque olearum 
caerula distinguens inter plaga currere posset 
per tumulos et convallis camposque profusa; 
ut nunc esse vides vario distincta lepore 
omnia, quae pomis intersita dulcibus ornant 
arbustisque tenent felicibus opsita circum. 
 At liquidas avium voces imitarier ore 
ante fuit multo quam levia carmina cantu 
concelebrare homines possent aurisque iuvare. 
et zephyri cava per calamorum sibila primum 
agrestis docuere cavas inflare cicutas. 
inde minutatim dulcis didicere querellas, 
tibia quas fundit digitis pulsata canentum, 
avia per nemora ac silvas saltusque reperta, 
per loca pastorum deserta atque otia dia. 
[sic unum quicquid paulatim protrahit aetas 
in medium ratioque in luminis eruit oras.] 
haec animos ollis mulcebant atque iuvabant 
cum satiate cibi; nam tum sunt omnia cordi. 
saepe itaque inter se prostrati in gramine molli 
propter aquae rivom sub ramis arboris altae. 
non magnis opibus iucunde corpora habebant, 
praesertim cum tempestas ridebat et anni 
tempora pingebant viridantis floribus herbas. 
tum ioca, tum sermo, tum dulces esse cachinni 
consuerant; agrestis enim tum musa vigebat. 
tum caput atque umeros plexis redimire coronis 
floribus et foliis lascivia laeta movebat, 
atque extra numerum procedere membra moventes 
duriter et duro terram pede pellere matrem; 
unde oriebantur risus dulcesque cachinni, 
omnia quod nova tum magis haec et mira vigebant. 
et vigilantibus hinc aderant solacia somno 
ducere multimodis voces et flectere cantus 
et supera calamos unco percurrere labro; 
unde etiam vigiles nunc haec accepta tuentur. 
et numerum servare genus didicere, neque hilo 
maiore interea capiunt dulcedine fructum 
quam silvestre genus capiebat terrigenarum. 
nam quod adest praesto, nisi quid cognovimus ante 
suavius, in primis placet et pollere videtur, 
posteriorque fere melior res illa reperta 
perdit et immutat sensus ad pristina quaeque. 
sic odium coepit glandis, sic illa relicta 
strata cubilia sunt herbis et frondibus aucta. 
pellis item cecidit vestis contempta ferina; 
quam reor invidia tali tunc esse repertam, 
ut letum insidiis qui gessit primus obiret, 
et tamen inter eos distractam sanguine multo 
disperiise neque in fructum convertere quisse. 
tunc igitur pelles, nunc aurum et purpura curis 
exercent hominum vitam belloque fatigant; 
quo magis in nobis, ut opinor, culpa resedit. 
frigus enim nudos sine pellibus excruciabat 
terrigenas; at nos nil laedit veste carere 
purpurea atque auro signisque ingentibus apta, 
dum plebeia tamen sit, quae defendere possit. 
 Ergo hominum genus in cassum frustraque laborat 
semper et [in] curis consumit inanibus aevom, 
ni mirum quia non cognovit quae sit habendi 
finis et omnino quoad crescat vera voluptas; 
idque minutatim vitam provexit in altum 
et belli magnos commovit funditus aestus. 
at vigiles mundi magnum versatile templum 
sol et luna suo lustrantes lumine circum 
perdocuere homines annorum tempora verti 
et certa ratione geri rem atque ordine certo. 
 Iam validis saepti degebant turribus aevom, 
et divisa colebatur discretaque tellus, 
tum mare velivolis florebat navibus ponti, 
auxilia ac socios iam pacto foedere habebant, 
carminibus cum res gestas coepere po&euml;tae 
tradere; nec multo prius sunt elementa reperta. 
propterea quid sit prius actum respicere aetas 
nostra nequit, nisi qua ratio vestigia monstrat. 
 Navigia atque agri culturas moenia leges 
arma vias vestes [et] cetera de genere horum, 
praemia, delicias quoque vitae funditus omnis, 
carmina, picturas et daedala signa polita 
usus et impigrae simul experientia mentis 
paulatim docuit pedetemptim progredientis. 
sic unum quicquid paulatim protrahit aetas 
in medium ratioque in luminis erigit oras; 
namque alid ex alio clarescere corde videbant, 
artibus ad summum donec venere cacumen.
 
 
	 
		 Lucretius 
		 The Latin Library 
		 The Classics Page