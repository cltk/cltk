Sedulius: Carmen Paschale II
		 

		 
		 
	 
	
 

 SEDULIUS CARMEN PASCHALE LIBER SECUNDUS
 

 


 
Expulerat primogenitum saevissimus anguis 
Florigera de sede virum blandique saporis 
Inlecebris letum misero portarat amarum. 
Nec solus meritam praesumptor senserat iram 
Mortali sub lege iacens, sed prorsus ab ipso      5 
Humanum simul omne genus. heu, noxia coniux! 
Noxia tu coniux magis an draco perfidus ille? 
Perfidus ille draco, sed tu quoque noxia coniux. 
Pro dolor! aeterni fuerant duo. crescere posquam 
Coepit origo, perit clademque a semine sumpsit.      10 
Quid numerosa dies, quid tempore proderat illo 
Cernere nongentos ultra feliciter annos 
Progeniemque senum decimam spectare nepotum 
Iamque suum nescire genus: cum victa supremis 
Cursibus extremae sors inreparabilis horae,      15 
Sera licet, ventura foret longumque per aevum 
Vita brevis nihil esse diu cum fine doloret? 
Nec reducem spes ferret opem primique sepulchrum 
Terrigenae caeca sorberet fauce nepotes, 
Ni pius ille sator culpas ignoscere promptus,      20 
Reddere difficilis, sua ne factura periret 
Quaeque Deo similis vivens adstaret imago 
Dissimilis de morte foret, veniale misertus 
Instauret opus pomisque vetaret acerbis, 
Quae mandere patres, natorum horrescere dentes      25 
Donaretque suis semper placatus, ut unde 
Culpa dedit mortem, pietas daret inde salutem, 
Et velut e spinis mollis rosa surgit acutis 
Nil quod laedat habens matremque obscurat honore: 
Sic Evae de stirpe sacra veniente Maria      30 
Virginis antiquae facinus nova virgo piaret: 
Ut quoniam natura prior vitiata iacebat 
Sub dicione necis, Christo nascente renasci 
Possit homo et veteris maculam deponere carnis. 
  Haec ventura senes posquam dixere prophetae,      35 
Angelus intactae cecinit properata Mariae: 
Et dictum comitata fides, uterumque puellae 
Sidereum mox implet onus, rerumque creator 
Nascendi sub lege fuit. stupet innuba tensos 
Virgo sinus gaudetque suum paritura parentem.      40 
  Iamque novem lapsis decimi de limine mensis 
Fulgebat sacrata dies, cum virgine feta 
Promissum conplevit opus 'verbum caro factum', 
In nobis habitare volens. tunc maximus infans 
Intemerata sui conservans viscera templi      45 
Inlaesum vacuavit iter: pro virgine testis 
Partus adest, clausa ingrediens et clausa relinquens. 
Quae nova lux mundo, quae toto gratia caelo! 
Quis fuit ille nitor, Mariae cum Christus ab alvo 
Processit splendore novo, velut ipse decoro      50 
Sponsus ovans thalamo, 'forma speciosus' amoena 
'Prae filiis hominum', cuius radiante figura 
Blandior in labiis diffusa est gratia pulchris. 
O facilis pietas! ne nos servile teneret 
Peccato dominante iugum, servilia summus      55 
Membra tulit Dominus, primique ab origine mundi 
Omnia qui propriis vestit nascentia donis 
Obsitus exiguis habuit velamina pannis; 
Quemque procellosi non mobilis unda profundi, 
Terrarum non omne solum, spatiosaque lati      60 
Non capit aula poli, puerili in corpore plenus 
Mansit et angusto Deus in praesepe quievit. 
  Salve, sancta parens, enixa puerpera regem, 
Qui caelum terramque tenet per saecula, cuius 
Nomen et aeterno conplectens omnia gyro      65 
Imperium sine fine manet; quae ventre beato 
Gaudia matris habens cum virginitatis honore 
Nec primam similem visa es nec habere sequentem: 
Sola sine exemplo placuisti femina Christo. 
Tunc prius ignaris pastoribus ille creatus      70 
Enituit, quia pastor erat, gregibusque refulsit 
Agnus et angelicus cecinit miracula coetus. 
  Talia Bethleis dum signa geruntur in oris, 
Eoi venere magi saevumque tyrannum 
Grandia sollicitis perturbant nuntia dictis:      75 
Iudaicis nuper populis orientis ab axe 
Progenitum fulsisse ducem, hoc caelitus astra, 
Hoc stellam radiare novam. ferus arbiter aulae 
Aestuat Hebreae ratus hunc succedere posse 
Mox sibimet, qui primus erat: tunc fronte serena      80 
Nubila mentis alens clam mandat ubique requiri 
Sicut adorandum, quem tractat fraude necandum. 
  Quid furis, Herodes! Christum sermone fateris, 
Et sensu iugulare cupis, legemque legendo 
Neglegis et regi regum tua regna minaris.      85 
Ne tamen insano careant tua nomina facto, 
Patrandum sub honore crucis (sed crimine gentis) 
Herodes alius quod tu molire videbit. 
  Ergo alacres summo servantes lumina caelo 
Fixa magi sidusque micans regale secuti      90 
Optatam tenuere viam, quae lege futura 
Duxit adorantes sacra ad cunabula gentes. 
Thensaurisque simul pro religione solutis, 
Ipsae etiam ut possint species ostendere Christum, 
Aurea nascenti fuderunt munera regi,      95 
Tura dedere Deo, myrram tribuere sepulchro. 
Cur tria dona tamen? quoniam spes maxima vitae est 
Hunc numerum confessa fides, et tempora summus 
Cernens cuncta Deus, praesentia, prisca, futura, 
Semper adest semperque fuit semperque manebit      100 
In triplici virtute sui. &#151; Tunc caelitus illi 
Per somnum moniti contemnere iussa tyranni 
Per loca mutati gradientes devia callis 
In patriam rediere suam. &#151; Sic nos quoque sanctam 
Si cupimus patriam tandem contingere, posquam      105 
Venimus ad Christum, iam non repetamus iniquum. 
  Ergo ubi delusum se conperit, impius iram 
Rex aperit (si iure queat rex ille vocari, 
Qui pietate caret, propriam qui non tegit iram) 
Ereptumque gemens facinus sibi, ceu leo frendens,      110 
Cuius ab ore tener subito cum labitur agnus, 
In totum movet arma gregem manditque trahitque 
Molle pecus &#151; trepidaeque vocant sua pignera fetae 
Nequiquam et vacuas implent balatibus auras &#151; 
Haut secus Herodes Christo stimulatus adempto      115 
Sternere conlisas paruorum strage catervas 
Inmerito non cessat atrox. quo crimine simplex 
Turba perit? cur qui vixdum potuere creari 
Iam meruere mori? furor est in rege cruento, 
Non ratio; primosque necans vagitus et audens      120 
Innumerum patrare nefas puerilia mactat 
Milia plangoremque dedit tot matribus unum. 
Haec laceros crines nudato vertice rupit, 
Illa genas secuit, nudum ferit altera pugnis 
Pectus et infelix mater (nec iam modo mater)      125 
Orba super gelidum frustra premit ubera natum. 
  Quis tibi tunc, lanio, cernenti talia sensus? 
Quosque dabas fremitus, cum vulnera fervere late 
Prospiceres arce ex summa vastumque videres 
Misceri ante oculos tantis plangoribus aequor?      130 
Extinctisque tamen quamvis infantibus absens 
Praesens Christus erat, qui sancta pericula semper 
Suscipit et poenas alieno in corpore sentit. 
  Ast ubi bis senos aetatis contigit annos, 
Hoc spatium de carne trahens, aevique meatus      135 
Humana pro parte tulit, senioribus esse 
Corde videbatur senior legisque magistros 
Inter ut emeritus residebat iure magister. 
  Nec mora (quas etenim volitans per tempora mundus 
Novit habere moras?) usus maiore iuventa,      140 
Sex quasi lustra gerens placidam Iordanis ad undam 
Venit ut acciperet hoc, quod dare venerat ipse. 
  Hunc Baptista potens ut vidit ab amne Iohannes, 
Quem matris dum ventre latet nondumque creatus 
Senserat obstruso iam tunc sermone prophetes      145 
Ut muto genitore fluens, cui munera linguae 
Post noni taciturna diu spiramina mensis 
Parto redduntur nato, mox praedicat: agnus 
Ecce Dei veniens peccatum tollere mundi. 
Tollere cum dicit, quod non habet, hoc mihi tollit:      150 
Non mala ut ipse gerat, sed ut ipse nocentia perdat. 
  Qualiter in medias cum lux praeclara tenebras 
Funditur et proprium non obfuscata serenum 
Decutit expulsas inlaesis vultibus umbras, 
Sic delicta fugans Salvator nostra gerendo      155 
Tersit et adactu procul evanescere iussit. 
  Tunc vada torrentum simplex ingressus aquarum, 
In se cuncta lavat nostrae contagia vitae 
Ipse nihil quod perdat habens, sanctoque liquentes 
Corpore mundavit latices famamque beavit      160 
Gurgitis et propriis sacravit flumina membris. 
  Senserunt elementa Deum, mare fugit, et ipse 
Iordanis refluas cursum convertit in undas. 
Namque propheta canens: quidnam est, mare, quod fugis, inquit 
Et tu, Iordanis, retro quia subtrahis amnem?      165 
  Ergo ubi flumineum post mystica dona lavacrum 
Egrediens siccas Dominus calcavit harenas, 
Confestim patuere poli, sanctusque columbae 
Spiritus in specie Christum vestivit honore 
Mansuetumque docet multumque incedere mitem      170 
Per volucrem quae felle caret, Natoque vocato 
Voce Patris triplici Deus ex ratione probatur, 
Quod Pater et Natus, quod Spiritus est ibi sanctus, 
Quo manet indignus qui non numeraverit unum. 
  Inde quater denis iam noctibus atque diebus      175 
Ieiunum dapibus, sacro Spiramine plenum 
Insidiis temptator adit doctusque per artem 
Fallaces offerre dapes: si filius, inquit, 
Cerneris esse Dei, dic ut lapis iste repente 
In panis vertatur opem, miracula tamquam      180 
Haec eadem non semper agat, qui saxea terrae 
Viscera frugiferis animans fecundat aristis 
Et panem de caute creat. &#151; Hac ergo repulsus 
Voce prius hominem non solo vivere pane 
Sed cuncto sermone Dei, labefactus et amens,      185 
Altera vipereis instaurans arma venenis 
Cum Domino montana petit cunctasque per orbem 
Regnorum monstravit opes: haec omnia, dicens, 
Me tribuente feres, si me prostratus adores, 
Quantum perversus, tantum perversa locutus:      190 
Scilicet ut fragilis regna adfectaret honoris 
Qui populis aeterna parat, monstrumque nefandum 
Pronus adoraret, cuius super aethera sedes, 
Terra pedum locus est, quem nullus cernit et omnis 
Laudat in excelsis submissa voce potestas.      195 
Christus ad haec: tantum Dominum scriptura Deumque 
Iussit adorari et soli famularier uni. 
  His quoque deficiens congressibus audet iniquus 
Ter sese adtollens animo perstare superbo, 
Terque volutus humo fragili confidere bello.      200 
  Tunc adsumpsit eum sanctam sceleratus in urbem, 
Et statuens alti supra fastigia templi: 
Si natum genitore Deo tete adseris, inquit, 
Inpiger e summo dilapsus labere tecto. 
Nam scriptura docet de te mandasse Tonantem,      205 
Angelicis subvectus eas ut tutior ulnis, 
Ad lapidem ne forte pedem conlidere possis. 
O quam caeca gerit nigro sub pectore corda 
Mens tenebris obscura suis! hunc ardua templi 
Culmina et erectae quamvis fastigia pinnae      210 
Credidit in praeceps horrescere, maxima summi 
Curvavit qui membra poli caelosque per omnes 
Vectus in extremae discendit humillima terrae, 
Inferiora petens et non excelsa relinquens. 
  Dixerat, et validi confossus cuspide verbi,      215 
Quod temptare suum Dominumque Deumque nequiret, 
Victoris fugit ora gemens. tunc hoste repulso 
Caelicolae adsistunt proceres coetusque micantes, 
Angelici Christo famulantur rite ministri. 
  Protinus ergo viros ex piscatoribus aptos      220 
Humanas piscari animas, quae lubrica mundi 
Gaudia sectantes tamquam vaga caerula ponti 
Caecaque praecipites tranant incerta profundi, 
Discipulos iubet esse suos talesque supernae 
Conciliat vitae, quos non ventosa loquendi      225 
Gloria nec vana de nobilitate superbus 
Sanguis alat sed fama tacens, humilique refulgens 
Mente nitor caelo faciat de plebe propinquos. 
Namque stulta potens elegit et infima mundi 
Fortia confringens Deus et sapientia perdens.      230 
  Quin etiam celerem cupiens conferre salutem 
Orandi praecepta dedit, iudexque benignus 
Indulgenda peti breviter iubet, ut cito praestet, 
Sic dicens: orate patrem, baptismate nostrum, 
Iure suum; propriumque homini concessit honorem      235 
Et quod solus habet cunctos permisit habere. 
  Qui dominum caeli patrem memoramus, in ipso 
Iam fratres nos esse decet nec origine carnis 
Germanum tractare odium, sed spiritus igne 
Flagrantes abolere doli monumenta vetusti      240 
Atque novum gestare hominem, ne forsan ab alto 
Degenerent terrena Deo, cui nos duce Christo 
Fecit adoptivos caelestis gratia natos. 
  Sanctificetur ubi Dominus, qui cuncta creando 
Sanctificat, nisi corde pio, nisi pectore casto?      245 
Ut mereamur eum nos sanctificare colendo, 
Annuit, ipse prior, sicut benedicier idem 
Se iubet a nobis, a quo benedicimur omnes. 
  Adveniat regnum iam iamque scilicet illud, 
Morte vacans et fine carens, cui nulla per aevum      250 
Tempora succedunt, quia nescit tempus habere 
Continuus sine nocte dies: ubi principe Christo 
Nobile perpetua caput amplectente corona 
Victor opima ferens gaudebit praemia miles. 
  Hoc iugibus votis, hoc nocte dieque precemur,      255 
Illius ut fiat caelo terraque voluntas, 
Qui nusquam vult esse nefas hostemque nocentem 
Utque polo sic pellat humo, ne corpora nostra 
Tamquam vile solum saevus sibi vindicet hydrus; 
Sed qui cuncta fovet plena pietate redundans      260 
Omnipotens animas pariter conservet et artus: 
Altera pars etenim caeli sumus, altera terrae. 
  Annonam fidei speramus pane diurno, 
Ne mens nostra famem doctrinae sentiat umquam 
A Christo ieiuna, suo qui corpore et ore      265 
Nos saturat simul ipse manens verbumque cibusque. 
Dulcia nam Domini nostris in faucibus haerent 
Eloquia exuperantque favos atque omnia mella. 
  Debita laxari qui nobis cuncta rogamus, 
Nos quoque laxemus; proprii nam cautio verbi      270 
Spondentes manifesta tenet, gravisque soluti 
Nectimur alterius si solvere vincla negemus: 
Incipietque pius decies millena talenta 
Dimittens Dominus, si nos adfligere propter 
Denarios centum conservum senserit ullum,      275 
Tradere confestim tortoribus, inque feroci 
Carcere constricti non permittemur abire, 
Donec cuncta brevem reddamus adusque quadrantem. 
  Non quia nos Dominus, lucis via, semita pacis, 
In laqueos temptantis agat, sed cum mala nostra      280 
Deserit, ire sinit. nam quisquis retia mundi 
Deliciosa sequens luxus et gaudia blandae 
Perditionis amat, Deus hunc, virtutis amator, 
Linquit, et ingreditur qua se temptatio ducit. 
Ab hac ergo pedem retro faciamus et artum      285 
Corde petamus iter, tenuis qua semita monstrat 
Ire per angustam regna ad caelestia portam. 
  Si cupimus vitare malum, debemus adire 
Sectarique bonum: hic quia liberat, ille trucidat; 
Hic alit, ille necat. nam quantum sidera terris,      290 
Ignis aquis, lumen tenebris, concordia bellis, 
Vita sepulturis, tantum bona longius absunt 
Dissociata malis. dextrum quicumque necesse est 
Aut laevum gradiatur iter. sed dextra bonorum 
Semita conspicuos vocat in sua gaudia iustos      295 
Inque tuos, patriarcha, sinus: at laeva malorum 
Exercet poenas et ad impia tartara mittit. 
Ergo agnis ovibusque Dei est haec sola voluntas 
Et bona libertas: evadere torva cruenti 
Ora lupi vitaque frui per pascua Christi.      300 
 

 

 
 
 
	 Christian Latin 
	 The Latin Library 
	 The Classics Page