Lotario dei Segni: De Miseria Condicionis Humane
		 

		 
		 
	 
	
 

 LOTARIO DE' CONTI DI SEGNI 
 (c. 1161 - 1216) 
 

 
DE MISERIA CONDICIONIS HUMANE
 

 

 
Incipit Liber de Miseria Condicionis Humane Editus a Lothario, Diacono-Cardinali
Sanctorum Sergii et Bachii, Qui Postea Innocencius Papa Tercius Appelatus
Est.
 

 
PREFACIO
 

 
Domino Patri karissimo P etro , Portuensi et Sancte Ruffine Episcopo,
Lotharius, indignus diaconus-cardinalis, graciam in presenti et gloriam
in futuro.
 

 
INCIPIT PROLOGUS
 

 
Modicum ocii, quod inter multas angustias nuper ea qua nostis occasione
captavi, non ex toto michi preteriit ociosum, set ad deprimendam superbiam,
que capud est omnium viciorum, vilitatem humane condicionis utcumque descripsi.
Titulum autem presentis opusculi nomini vestro dedicavi, rogans et postulans
ut si quid in eo vestra discrecio dignum invenerit, divine gracie totum
ascribat. Si vero paternitas vestra suggesserit, dignitatem humane nature,
Christo favente, describam, quatinus ita per hoc humilietur elatus, ut
per illud humilis exaltetur.
 

 
[INCIPIT PRIMA PARS] 

 
[1] DE MISERIA HOMINIS
 

 
"Quare de vulva matris mee egressus sum ut viderem laborem et dolorem
et consumerentur in confusione dies mei?" Si talia locutus est ille de
se quem Deus sanctificavit in utero, qualia loquar ego de me, quem mater
mea genuit in peccato? Heu me, dixerim, mater mea, quid me genuisti, filium
amaritudinis et doloris? "Quare non in vulva mortuus sum? Egressus de utero,
non statim perii? Cur exceptus genibus, lactatus uberibus," natus "in combustionem
et cibum ignis"? Utinam interfectus fuissem in utero, "ut fuisset michi
mater mea sepulchrum et vulva eius conceptus eternus." "Fuissem enim quasi
qui non essem, de utero translatus ad tumulum." Quis det ergo oculis meis
fontem lacrimarum, ut fleam miserabilem humane condicionis ingressum, culpabilem
humane conversacionis progressum, dampnabilem humane dissolucionis egressum?
Consideraverim ergo cum lacrimis de quo factus est homo, quid faciat homo,
quid futurus sit homo. Sane formatus est homo de terra, conceptus in culpa,
natus ad penam. Agit prava que non licent, turpia que non decent, vana
que non expediunt. Fit cibus ignis, esca vermis, massa putredinis. Exponam
id planius; edissera plenius. Formatus est homo de pulvere, de luto, de
cinere: quodque vilius est, de spurcissimo spermate. Conceptus in pruritu
carnis, in fervore libidinis, in fetore luxurie: quodque deterius est,
in labe peccati. Natus ad laborem, timorem, dolorem: quodque miserius est,
ad mortem. Agit prava quibus offendit Deum, offendit proximum, offendit
seipsum; agit vana et turpia quibus polluit famam, polluit personam, polluit
conscienciam. Agit vana quibus negligit seria, negligit utilia, negligit
necessaria. Fiet cibus ignis qui semper ardet et urit inextinguibilis;
esca vermis qui semper rodit et commedit immortalis; massa putredinis qui
semper fetet et sordet horribilis.
 

 
[2] DE VILITATE MATERIE
 

 
"Formavit igitur Dominus Deus hominem de limo terre," que ceteris est
indignior elementis. Planetas et stellas fecit ex igne, flatus et ventos
fecit ex aere, pisces et volucres fecit ex aqua, homines et iumenta fecit
de terra. Considerans igitur aquatiqua, se vilem inveniet; considerans
aerea, se viliorem agnoscet; considerans ignea, se vilissimum reputabit.
Nec valebit se parificare celestibus nec audebit se preferre terrenis,
quia parem se iumentis inveniet, similem recognoscet. "Unus est enim hominum
et iumentorum interitus, et equa utriusque condicio, et nichil habet iumento
homo amplius. De terra orta sunt et in terram pariter revertentur." Verba
sunt ista non cuiuslibet hominis, sed sapientissimi Salomonis. Quid est
igitur homo nisi lutum et cinis? Hinc enim dicit homo ad Deum: "Memento,
queso, quod sicut lutum feceris me et in pulverem reduxisti me." Hinc et
Deus inquid ad hominem: "Cinis es, et in cinerem reverteris." "Comparatus
sum," ait, "luto et assimilatus sum faville et cineri." Lutum efficitur
ex aqua et pulvere, utroque manente; cinis, autem, fit ex igne et ligno,
utroque deficiente. Expressum misterium, set alias exprimendum. Quid ergo,
lutum, superbis? De quo, pulvis, extolleris? Unde, cinis, gloriaris?
 

 
[3] DE VICIO CONCEPCIONIS
 

 
An illud forsitan respondebis quod Adam ipse fuit de limo terre formatus,
tu autem ex humano semine procreatus. At ille fuit formatus de terra, set
virgine; tu vero procreatus de semine, set immundo. "Quis enim potest facere
mundum de immundo conceptum semine?" "Quid est homo ut immaculatus sit
quod iustus appareat natus de muliere?" "Ecce enim in iniquitatibus conceptus
sum, et in p eccatis con cepit me mater mea." Non in una tantum
iniquitate, non in uno tantum delicto, set in multis iniquitatibus et in
multis delictis: in delictis et iniquitatibus propriis, in delictis et
iniquitatibus alienis. Est enim duplex concepcio, una seminum et alia naturarum.
Prima in commissis, secunda fit in contractis. Parentes enim committunt
in prima; proles contrahit in secunda. Quis enim nesciat concubitum, eciam
coniugalem, nunquam omnino committi sine pruritu carnis, sine fervore libidinis,
sine fetore luxurie? Unde semina concepta fedantur, maculantur, et viciantur,
ex quibus anima tandem infusa contrahit labem peccati, maculam culpe, sordem
iniquitatis, sicut ex vase corrupto liquor infusus corrumpitur, et, pollutum
contingens, ex ipso contactu polluitur. Habet enim anima tres naturales
potencias sive tres naturales vires: racionalem ut discernat inter bonum
et malum, irascibilem ut respuat malum, concupiscibilem ut appetat bonum.
Iste tres vires tribus oppositis viciis originaliter corrumpuntur: vis
racionabilis per ignoranciam, ut non discernat inter bonum et malum; vis
irascibilis per iracundiam, ut respuat bonum; vis concupiscibilis per concupiscenciam,
ut appetat malum. Prima gignit delictum, ultima parit peccatum, media delictum
generat et peccatum. Est enim delictum non facere faciendum, peccatum agere
non agendum. Hec tria vicia contrahuntur ex carne corrupta per tres carnales
illecebras. In carnali quippe commercio racionis sopitur intuitus, ut ignorancia
seminetur; libidinis irritatur pruritus, ut iracundia propagetur; voluptatis
saciatur affectus, ut concupiscencia contrahatur. Hic est tyrannus carnis,
lex menbrorum, fomes peccati, languor nature, pabulum mortis, sine quo
nemo nascitur, sine quo nullus moritur. Quid si quando transit reatu, semper
tamen remanet actu. "Si enim dixerimus quia peccatum non h abemus ,
n os i psos s educimus , et ve ritas in n obis 
non est." O gravis necessitas et infelix condicio: antequam peccemus, peccato
constringimur; et antequam delinquamus, delicto tenemur. "Per unum hominem
peccatum in hunc mundum intravit, et per peccatum in omnes homines mors
pertransit." Annon "patres commederunt uvam acerbam, et dentes filiorum
obstupescunt"?
 

 
[4] QUALI CIBO CONCEPTUS NUTRIATUR IN UTERO
 

 
Sed attende quo cibo conceptus nutriatur in utero: profecto sanguine
menstruo, qui cessat ex femina post conceptum ut eo conceptus nutriatur
in femina. Qui fertur esse tam detestabilis et immundus ut "ex eius contactu
fruges non germinent, arescant arbusta, moriantur herbe, amittant arbores
fetus; si canes inde commederint, in rabiem efferantur." Concepti fetus
vicium seminis contrahant, ita ut leprosi et elefantici ex hac corrupcione
nascantur. Unde secundum legem Mosaicam mulier que menstrua patitur ruputatur
immunda, et si quis ad menstruatam accesserit, iubetur interfici. Ac propter
immundiciam menstruorum precipitur ut mulier si masculum pareret quadraginta,
si vero feminam septuaginta diebus a templi cessaret ingressu.
 

 
[5] DE INBECILLITATE INFANTIS
 

 
"Quare ergo data est misero lux et vita hiis qui sunt in amaritudine
anime?" Felices illi qui moriuntur antequam oriantur, prius mortem sencientes
quam vitam scientes. Quidam enim tam deformes et prodigiosi nascuntur ut
non homines, set abominaciones pocius videantur; quibus forte melius fuisset
provisum si nunquam prodiissent ad visum, quoniam ut monstra monstrantur
et ostenduntur ostentui. Plurimique vero diminuti menbris et sensibus corrupti
nascuntur, amicorum tristicia, parentum infamia, verecundia propinquorum.
Quid hoc particulariter dixerim de quibusdam, cum generaliter omnes sine
sciencia, sine verbo, sine virtute nascantur? Flebiles, debiles, inbecilles,
parum a brutis distantes, immo minus in multis habentes: nam illa ut statim
orta sunt gradiuntur; nos autem non solum erecti pedibus non incedimus,
verum eciam curvati manibus non reptamus.
 

 
[6] DE DOLORE PARTUS ET EIULATU NASCENTIS
 

 
Omnes nascimur eiulantes ut nature miseriam exprimamus. Masculus enim
recenter natus dicit "A," femina "E." "Dicentes "E" vel "A" quotquot
nascuntur ab Eva." Quid est igitur "Eva"? Utrum dolentis est interiectio,
doloris exprimens magnitudinem. Hinc enim ante peccatum virago, post peccatum
"Eva" meruit appellari, ex quo sibi dictum audivit: "In dolore paries."
Non est dolor sicut parturientis: unde Rachel pre nimio dolore partus interiit
et, moriens, "vocavit nomen filii sui Bennoni, id est, filius doloris."
Uxor Fhinees subitis doloribus irruentibus peperit simul ac periit, et
ipso mortis articulo vocavit filium Hichaboth. "Mulier autem, ut naufragus,
cum parit tristiciam habet; cum vero peperit masculum, iam non meminit
pressure propter gaudium quia natus est homo in mundum." Concipit ergo
cum inmundicia et fetore, parit cum tristicia et dolore, nutrit cum angustia
et labore, custodit cum instancia et timore.
 

 
[7] DE NUDITATE
 

 
Nudus egreditur et nudus ingreditur; pauper accedit et pauper recedit.
"Nudus," inquid, "egressus sum ex utero matris mee; nudus revertar illuc."
"Nichil intulimus in hunc mundum; haut dubium quia nec auferre quid possumus."
Si quis, autem, indutus egreditur, attendat quale proferat indumentum.
Turpe dictu, turpius auditu, turpissimum visu: fedam pelliculam sanguine
cruentatam. Hec est illa macheria de qua Thamar inquit in partu: "Quare
divisa est propter te maceria? Et ob hanc causam vocavit nomen eius Phares."
 

 
[8] QUEM FRUCTUM HOMO PRODUCIT
 

 
O vilis humane condicionis indignitas, indigna vilitatis humane condicio!
Herbas et arbores investiga: ille de se producunt flores, frondes, et fructus,
et tu de te lendes et pediculos et lumbricos. Ille de se fundunt oleum,
vinum, et balsamum, tu de te sputum, urinam, et stercus. Ille de se spirant
suavitatem odoris, et tu de te reddis abominacionem fetoris. Qualis est
arbor, talis est fructus, "non enim potest arbor mala fructus bonos facere."
Quid est enim homo secundum formam nisi quedam arbor eversa? Cuius radices
sunt crines, truncus est capud cum collo, stipes est pectus cum alvo, rami
sunt ulne cum tibiis, frondes sunt digiti cum articulis. Hoc est folium
quod a vento rapitur et stipula que a sole siccatur.
 

 
[9] DE INCOMMODIS SENECTUTIS
 

 
In primordio condicionis humane nongentis annis et amplius homines vixisse
leguntur. Set paulatim vita hominis declinante, dixit Dominus ad Noe: "Non
permanebit spiritus meus in homine in eternum quia caro est, eruntque dies
illius centum viginti annorum." Quod intelligi potest tam de termino vite
quam de spacio penitendi. Ex tunc enim rarissime leguntur homines plus
vixisse, set cum magis ac magis vita recideretur humana, dictum est a psalmista:
"Dies annorum nostrorum in ipsis septuaginta annis íŸÏ si, autem, in potentatibus,
octoginta anni; plurimum eorum labor et dolor." "Nunc autem paucitas dierum
meorum finitur brevi." "Dies nostri velocius transeunt quam a texente tela
succiditur." "Homo natus de muliere, brevi vivens tempore" et cetera. Pauci
nunc ad quadraginta, paucissimi ad sexaginta annos perveniunt. Si quis,
autem, ad senectutem processerit, statim cor eius affligitur et capud concutitur,
languet spiritus et fetet anhelitus, facies rugatur et statura curvatur,
caligant oculi et vacillant articuli, nares effluunt et crines defluunt,
tremit tactus et deperit actus, dentes putrescunt et aures surdescunt.
Senex facile provocatur et difficile revocatur, cito credit et tarde discredit,
tenax et cupidus, tristis et querulus, velox ad loquendum et tardus ad
audiendum, set non tardus ad iram; laudat antiquos et spernit modernos,
vituperat presens et commendat preteritum, suspirat et anxiatur, torquetur
et infirmatur. Audi poetam: "Multa senem circumveniunt incommoda" et cetera.
Porro nec senes contra iuvenem glorientur, nec insolescant iuvenes contra
senem, quia quod sumus iste fuit, erimus quandoque quod hic est.
 

 
[10] DE LABORE MORTALIUM
 

 
"Avis ergo nascitur ad volatum, et homo nascitur ad laborem." "Cuncti
dies eius laboribus et erumpnis pleni sunt, nec per noctem requiescit mens
eius. Et hec nonne vanitas?" Non est quicquam sine labore sub sole, non
est quicquam sine defectu sub luna, non est quicquam sine vanitate sub
tempore. Tempus enim est mora motus rerum mutabilium. "Vanitas vanitatum,
dicit Ecclesiastes, et omnia vanitas." O quam varia sunt hominum studia,
quam diversa sunt exercicia! Unus est tamen omnium finis et idem effectus:
"labor et afflictio spiritus." "Occupacio magna creata est omnibus hominibus,
et iugum grave super filios Adam a die exitus de ventre matris eorum usque
in diem sepulture et matrem omnium."
 

 
[11] DE STUDIO SAPIENTUM
 

 
Perscrutentur sapientes et investigent alta celi, lata terre, profunda
maris. De singulis disputent, de cunctis pertractent, discant semper aut
doceant. Et quid ex hac occupacione nisi laborem et dolorem et affliccionem
spiritus invenient? Noverat hoc experimento qui dixerat: "Dedi cor meum
ut scirem prudenciam atque doctrinam, errores et stulticiam, et agnovi
quod hoc esset labor et affliccio spiritus, eo quod in multa sapiencia
multa sit indignacio, et qui addit scienciam addit dolorem." Licet enim
oporteat indagantem multis insudare vigiliis et invigilare sudoribus, vix
tamen est quicquam tam vile, vix est tam facile, quod ad plenum intelligat,
comprehendat ad liquidum, nisi forsan illud perfecte sciatur quod nichil
scitur perfecte, quamquam ex hoc insolubilis redargucio consequatur. Quid
ni? "Corpus quod corrumpitur aggravat animam, et deprimit terrena inhabitacio
sensum multa cogitantem." Audi quid super hoc senciat Salomon: "Cuncte
res difficiles; non potest eas homo explicare sermone." "Est homo, qui
diebus ac noctibus sompnum non capit oculis et nullam operum Dei potest
invenire racionem, et quanto plus laboraverit ad querendum, tanto minus
inveniet." "Deficiunt ergo scrutantes scrutinium, quoniam accedit homo
ad cor altum, et ex altabitur Deus." "Perscrutator enim maiestatis
opprimetur a gloria." Qui magis intelligit magis dubitat, et ille videtur
sibi plus sapere qui plus desipit. Pars, ergo, sciencie est scire quod
nescias. Sa "Fecit autem Deus hominem rectum, et ipse se infinitis immiscuit
questionibus."
 

 
[12] DE VARIIS HOMINUM STUDIIS
 

 
Currunt et discurrunt mortales per sepes et semitas, ascendunt montes,
transcendunt colles, transvolant rupes, pervolant Alpes, transgrediuntur
foveas, in grediuntur cavernas; rimantur viscera terre, profunda maris,
incerta fluminis, opaca nemoris, invia solitudinis; exponunt se ventis,
ymbribus, tonitruis et fulminibus, fluctibus et procellis, ruinis et precipiciis.
Metalla cudunt et conflant, lapides sculpiunt et poliunt, ligna succidunt
et dolant, telas ordiuntur et texunt, vestes incidunt et consuunt, edificant
domos, plantant ortos, excolunt agros, pastinant vineas, succendunt clibanos,
extruunt molendina, piscantur, venantur, et aucupantur. Meditantur et cogitant,
consiliantur et ordinant, querelantur et litigant, diripiunt et furantur,
decipiunt et mercantur, contendunt et preliantur, et innumera talia operantur
ut opes congregent, ut questus multiplicent, ut lucra sectentur, ut honores
adquirant, ut dignitates extollant, ut potestates extendant. Et hoc quoque
labor et mentis affliccio. Si michi non creditur, Salomoni credatur: "Magnificavi,"
inquid, "opera mea: edificavi michi domos et plantavi vineas, feci ortos
et pomoria et consevi ea cuncti generis arboribus. Extruxi michi piscinas
aquarum ut irrigarem silvam lignorum germinancium, possedi servos et ancillas,
multamque familiam habui, armenta quoque et magnas ovium greges, ultra
omnes qui fuerunt ante me in Ierusalem. Coacervavi michi argentum et aurum
et substancias regum et provinciarum. Feci michi cantores et cantatrices
et delicias filiorum hominum, cyphos et urceolos in ministerio ad vina
fundenda, et supergressus sum opibus omnes qui fuerunt ante me in Ierusalem.
Cumque me convertissem ad universa que fecerant manus mee et ad labores
quibus frustra sudaveram, vidi in omnibus vanitatem et affliccionem animi,
et nichil permanere sub sole."
 

 
[13] DE DIVERSIS ANXIETATIBUS
 

 
O quanta mortales angit anxietas, affligit cura, sollicitudo molestat,
metus exterret, tremor concutit, horror abducit, dolor affligit, conturbat
tristicia, contristat turbacio! Pauper et dives, servus et dominus, coniugatus
et continens, denique bonus et malus íŸÏ omnes mundanis cruciatibus affliguntur
et mundanis cruciantur affliccionibus. Experto crede magistro: "Si impius,"
inquit, "fuero, ve michi est, et si iustus, non levabo capud, saturatus
affliccione et miseria.
 

 
[14] DE MISERIA PAUPERIS ET DIVITIS
 

 
Pauperes enim premuntur inedia, cruciantur erumpna, fame, siti, frigore,
nuditate; vilescunt et contabescunt, spernuntur et confunduntur. O miserabilis
condicio mendicantis! Et si petit, pudore confunditur, et si non petit,
egestate consumitur, set ut mendicet necessitate compellitur. Deum causatur
iniquum quod non recte dividat; proximum criminatur malignum quod non plene
subveniat; indignatur, murmurat, inprecatur. Adverte super hoc sentenciam
sapientis: "Melius est mori quam indigere." "Eciam proximo suo pauper odiosus
erit." "Omnes dies pauperis mali." "Fratres hominis pauperis oderunt eum,
insuper et amici procul recesserunt ab eo." "Cum fueris felix, multos numerabis
amicos. Tempora si si fuerint nubila, solus eris." Proh pudor! Secundum
fortunam estimatur persona, cum pocius secundum personam sit estimanda
fortuna. Tam bonus reputatur ut dives, tam malus ut pauper, cum pocius
tam dives sit reputandus ut bonus, tam pauper ut malus. Dives, autem, superfluitate
resolvitur et iactancia effrenatur, currit ad libitum et corruit in illicitum,
et fiunt instrumenta penarum que fuerant oblectamenta culparum. Labor in
adquirendo, timor in possidendo, dolor in amittendo mentem eius semper
fatigat, sollicitat, et affligit. "Ubi est thesaurus tuus, ibi est et cor
tuum." Set de hoc plenius in sequentibus.
 

 
[15] DE MISERIA SERVORUM ET DOMINORUM
 

 
Servus minis terretur, angariis fatigatur, plagis affligitur, opibus
spoliatur. Quod si non habet, habere compellitur, et si habet, cogitur
non habere. Culpa domini, servi pena; culpa servi, domini preda. "Quicquid
delirant reges, plectuntur Achivi." "Venacio leonis onager in heremo: sic
pascua divitum pauperes." O extrema condicio servitutis! Natura liberos
genuit, set fortuna servos constituit. Servus cogitur pati et non sinitur
compati; dolere compellitur et nemo ei condolere permittitur. Sic ipse
non suus est ut nemo sit sibi. Miseri qui castra sequntur, quia miserum
est "aliena vivere quadra." Dominus autem si crudelis est, oportet illum
vereri propter nequiciam subiectorum; si mitis est, contingit illum contempni
propter insolenciam subditorum. Severum ergo metus affligit, et mansuetum
vilitas parvipendit; nam crudelitas parit odium, et familiaritas parit
contemptum. Familiaris enim eum cura fatigat, et domestica sollicitudo
molestat. Oportet eum semper esse paratum, ubique munitum ut possit malignancium
insidias precavere, oppugnancium iniurias propulsare, hostes conterere,
cives tueri. Nec sufficit diei malicia sua, set dies diei eructuat laborem
et nox nocti sollicitudinem indicat. Dies ergo laboriosi ducuntur, et noctes
expenduntur insompnes.
 

 
[16] DE MISERIA CONTINENTIS ET CONIUGATI
 

 
Si potest ignis non urere, potest caro non concupiscere, quia quantumcumque
pugnetur, nunquam tamen ex toto Iebuseus ille potest expelli. "Naturam
expellas furca, tamen usque recurret." "Non omnes," inquit, "capiunt verbum
istud, set qui potest capere capiat." Unde cum Deus ipse de pontificalibus
indumentis iussisset ut Moyses Aaron et filios eius vestiret, de solis
feminalibus non precepit, set ait ut ipsi feminalibus uterentur cum ingrederentur
tabernaculum testimonii. Set Apostolus inquit: "Nolite fraudare invicem,
nisi forte ex consensu ad tempus, ut vacetis oracioni et iterum revertimini
in idipsum, ne tempnet vos Sathanas propter incontinenciam vestram." "Melius
est enim nubere quam uri. Pugnat ergo contra continenciam angelus Sathane,
qui carnaliter stimulat et graviter colafizat, ignem nature suggestionis
flatu succendit, materiam apponit, facultatem tribuit, et oportunitatem
ministrat. Pugnat, et species, que, subito visa, facile concupiscitur.
Unde cum "David post meridiem deambularet in solario domus regie, videns
ex adverso Bersabee se lavantem, erat autem mulier pulcra valde, misit
et tulit eam et dormivit cum illa." Porro "qui cum uxore est sollicitus
est que sunt mundi et divisus est." Distrahitur enim per multas angustias
et in varias sollicitudines dissecatur, ut filiis et uxori, famulis et
ancillis necessaria querat et subministret. "Tribulacionem ergo carnis
habent huiusmodi." Uxor contendit habere preciosum ornatum et variam superlectilem,
ut pluris sit sepe cultus uxoris quam census mariti; alioquin per dies
et noctes suspirat et plangit, garrit et murmurat. Tria sunt enim que non
sinunt hominem in domo manere: fumus, stillicidium, et mala uxor. "Illa,"
inquit, "ornacior procedit in publicum, hec ab omnibus honoratur. Ego misera
in conventu feminarum sola despicior, a cunctis contempnor." Sola vult
diligi, sola laudari. Alterius amorem suum asserit odium; alterius laudem
suum dedecus suspicatur. Amandum est omne quod diligit, odiendum est omne
quod spernit. Vincere vult si vinci non valet. Famulari non patitur, set
dominari molitur. Cuncta vult posse, nulla non posse. Si pulchra fuerit,
facile adamatur; si feda, facile concupiscitur. Set difficile custoditur
quod a multis diligitur, et molestum est possidere quod nemo dignatur habere.
Alius forma, alius ingenio, alius faceciis, alius liberalitate sollicitatur;
et sic ex aliqua parte capitur quod undique incessitur. Equus et asinus,
bos et canis, vestis et lectulus, calix et urceoli prius probantur et postea
comparantur! Sponsa vero vix tantum ostenditur, ne prius displiceat quam
ducatur; qualiscumque casus advenerit, necessario est habenda. Si feda,
si fetida, si egra, si fatua, si superba, si iracunda, si quamlibet viciosa,
propter solam fornicacionem potest uxor a viro dimitti. Set non dimittens
aliam potest ducere, nec dimissa alii potest copulari. Nam "quicumque dimiserit
uxorem, nisi ob fornicacionem, et aliam duxerit, mechatur; et qui dimissam
duxerit mechatur." "Quod si uxor a viro discesserit, manere debet innupta
aut viro suo reconciliari; similiter et vir si discesserit ab uxore." Grave
nimis est pondus coniugii, nam "stultus et impius est qui tenet adulteram,"
et patronus est turpitudinis qui celat crimen uxoris. Set et si dimittit
adulteram, absque sui culpa punitur, quoniam illa vivente cogitur continere.
Propter quod et discipuli Christo dixerunt: "Si ita est causa cum uxore,
non expedit nubere." Quis unquam equanimiter potuit sustinere rivalem?
Sola suspicio zelotipum vehementer affligit, nam licet scriptum sit, "Erunt
duo in carne una," zelus tamen viri duos in una carne non patitur.
 

 
[17] DE MISERIA BONORUM ET MALORUM
 

 
Non est impiis gaudere, dicit Dominus, quia "per que peccat homo, per
hec et torquetur." Veritas enim consciencie nunquam moritur, et ignis racionis
nunquam extinguitur. "Vidi eos qui operantur iniquitatem et seminant dolores
et metunt eos flante Deo perisse et spiritu ire eius esse consumptos."
Superbia inflat et invidia rodit, avaricia stimulat, ira succendit, angit
gula, dissolvit luxuria, ligat mendacium, maculat homicidium. Sic et cetera
viciorum portenta, ut que sunt homini oblectamenta peccanti Deo sint instrumenta
punienti. "Invidus alterius macrescit rebus opimis." Set "invidia Siculi
non invenere tyranni maius tormentum." Vicium enim corrumpit naturam, Apostolo
testante, qui ait: "Quia evanuerunt in cogitacionibus suis, obscuratum
est insipiens cor eorum. Propter quod tradidit illos Deus in desideria
cordis eorum, in immundicia, ut contumeliis afficiant corpora sua, et sicut
non probaverunt Deum habere in noticia sua, tradidit illos Deus in reprobum
sensum, ut faciant ea que non conveniunt." Set et "qui pie volunt vivere
in Christo persecucionem paciuntur." "Sancti vero ludibria et verbera experti,
insuper et vincula et carceres; lapidati sunt, secti sunt, temptati sunt,
in occisione gladii mortui sunt pro Domino. Circumierunt in melotis, in
pellibus caprinis, egentes, angustiati, afflicti, quibus dignus non erat
mundus, in solitudinibus errantes et in montibus et in speluncis et in
cavernis terre." "Periculis fluminum, periculis latronum, periculis ex
genere, per iculis ex gentibus, per iculis in civitate, per iculis 
in falsis fratribus. In labore et erumpna, in vigiliis multis, in frigore
et nuditate, in augustus multis, in fame, in siti, in ieiuniis multis."
Iustus enim "abnegat semetipsum," crucifigens menbra sua in viciis et concupiscenciis,
ut sibi mundus crucifixus sit et ipse mundo. "Non habet hic manentem civitatem,
set futuram inquirit." Sustinet seculum tanquam exilium, clausus in corpore
tanquam in carcere. "Incola," inquit, "ego sum in terra," "et peregrinus
sicut omnes patres mei. Remitte michi ut refrigerer, priusquam eam et a mplius 
non ero." "Heu me quia incolatus meus prolongatus est; hab itavi 
cum ha bitantibus C edar ; m ultum in cola f uit 
a nima m ea ." "Quis infirmatur, et ego non infirmor? Quis scandalizatur,
et ego non uror?" Nam peccata proximorum frixoria sunt iustorum. Hoc est
enim irriguum quod Caleph Axe filie sue dedit in dotem.
 

 
[18] DE HOSTIBUS HOMINIS
 

 
"Milicia est vita hominis super terram." Annon vere milicia cum multiplices
hostes insidiaitur undique ut capiant, persequantur ut perimant íŸÏ demon
et homo, mundus et caro, demon cum viciis, homo cum bestiis, mundus cum
elementis, caro cum sensibus? "Caro namque concupiscit adversus spiritum,
spiritus adversus carnem." Verum "non est nobis colluctacio tantum adversus
carnem et sanguinem, set adversus spirituales nequicias in celestibus,
adversus rectores tenebrarum harum." "Adversarius enim noster diabolus
tanquam leo rugiens circuit querens quem devoret." Accenduntur ignea tela
nequissimi. Mors ingreditur per fenestras. Oculus animam depredatur. "Pugnat
orbis terrarum contra insensatos." "Gens contra gentem, et regnum adversus
regnum, terremotus erunt magni per loca, pestilencie et fames, terroresque
de celo et tempestates." Terra producit spinas et tribulos; aqua, procellas
et fluctus; aer, tempestates et tonitrua; ignis, choruscaciones et fulgura.
"Maledicta," inquit, "terra in opere tuo; spinas et tribulos germinabit
tibi. In sudore vultus tui vesceris pane tuo donec vertaris in terram,
quia terra es et in terram ibis." "Insidiatur aper de silva, et singularis
ferus depascitur." Lupus et ursus, pardus et leo, tigris et onager, corcodrillus
et griphes, serpens et coluber, basiliscus et aspis, cerastes et draco,
scorpiones et vipere; set et lendes et pulices et pediculi, cyniphes et
musce, crabones et wespe, pisces et volucres. Nam qui creati fuimus ut
"dominaremur piscibus maris et volatilibus celi et universis animantibus
que moventur in terra" nunc damur illis in predam, nunc damur illis in
escam. Scriptum est enim: "Dentes bestiarum inmittam in eos, cum furore
trahencium super terram" et cetera.
 

 
[19] DE CARCERE ANIME
 

 
"Infelix homo, quis me liberabit de corpore mortis huius?" Certe non
vult exire de carcere qui non vult exire de corpore, nam carcer anime corpus
est. De quo dicit psalmista: "Educ de carcere animam m eam ad confi tendum 
n omini t uo ." Nusquam est quies et tranquillitas, nusquam
pax et securitas; ubique est timor et tremor, ubique labor et dolor. "Card
dum vivit dolebit, et anima super semetipsam lugebit."
 

 
[20] DE BREVI LETICIA
 

 
Quis unquam vel unicam diem duxerit totam in sua delectacione iocundam,
quem in aliqua parte diei reatus consciencie vel impetus ire vel motus
concupiscencie non turbaverit? Quem livor invidie vel ardor avaricie vel
tumor superbie non vexaverit? Quem aliqua iactura vel offensa vel passio
non commoverit? Quem denique visus vel auditus vel tactus quilibet non
offenderit? "Rara avis in terris nigroque simillima cigno." Audi super
hoc sentenciam sapientis: "A mane usque ad vesperam mutabitur tempus."
"Cogitaciones vane sibi succedunt, et mens rapitur in diversa." "Tenent
tympanum et cytharam et gaudent ad sonitum organi. Ducunt in bonis dies
suos, et in puncto ad infernum descendunt."
 

 
[21] DE INOPINATO DOLORE
 

 
Semper mundane letitie tristicia repentina succedit, et quod incipit
a gaudio desinit in merore. Mundana quippe felicitas multis amaritudinibus
est respersa. Noverat hoc ille qui dixerat: "Risus dolore miscebitur, et
extrema gaudii luctus occupat." Experti sunt et hoc liberi Iob: qui cum
"comederent et biberent vinum in domo fratris sui primogeniti," "repente
vehemens ventus irruit a regione deserti, et concussit quatuor angulos
domus, que corruens universos oppressit." Merito pater aiebat: "Versa est
in luctum cythara mea et organum meum in vocem flencium." "Melius est igitur
ire ad domum luctus quam ad domum convii." Salubre consilium: "In die bonorum
ne immemor sis malorum." "Memorare novissima tua, et in eternum non peccabis."
 

 
[22] DE VICINITATE MORTIS
 

 
Semper ultimus dies primus, et nunquam dies primus dies ultimus reputatur,
cum tamen ita semper vivere deceat tanquam mori semper oporteat. Scriptum
est enim: "Memor esto quia mors non tardat." Tempus preterit, et mors appropinquat.
"Mille anni ante oculos morientis sicut dies hesterna, que preteriit."
Semper enim futura nascuntur, semper presencia moriuntur, et quicquit est
preteritum totum est mortuum. Morimur ergo semper dum vivimus, et tunc
tantum desinimus mori cum desinimus vivere. Melius est mori vite quam vivere
morti, quia nichil est vita mortalis nisi mors vivens. Salomon: "Laudavi
magis mortuum quam viventem, et utroque feliciorem iudicavi qui necdum
natus est." Vita velociter fugit et retineri non potest; mors autem instanter
occurrit et impediri non valet. Hoc est illud mirabile, quod quanto plus
crescit tanto magis decrescit, quia quanto plus vita procedit tanto magis
ad mortem accedit.
 

 
[23] DE TERRORE SOMPNIORUM
 

 
Tempus quod quieti concessum est non conceditur esse quietum, nam terrent
sompnia, visiones conturbant. Et licet non sint in veritate tristia vel
terribilia seu laboriosa que sompniant sompniantes, tamen in veritate tristantur,
terrentur, et fatigantur, in tantum ut et dormientes aliquando lacrimentur
et evigilantes sepissime conturbentur. Si vero iocundum quid viderint,
nichilominus evigilantes tristantur tanquam illud amiserint. Adverte quid
super hoc dicat Eliphat Themanites: "In horrore visionis nocturne, quando
solet sopor occupare homines, pavor tenuit me et tremor, et omnia ossia
mea perterrita sunt, et cum spiritus, me presente, transiret, inhorruerunt
pili carnis mee." Considera Iob dicentem: "Si dixero consolabitur me lectulus
meus et relevabor loquens mecum in stratu meo, terrebit me per sompnia
et per visiones horrore concuciet." Nabugodonosor rex vidit sompnium quod
eum valde perterruit, et visiones capitis eius conturbaverunt eum. Multas
curas sequuntur sompnia, et ubi multa sompnia, plurime vanitates. Multos
errare fescerunt sompnia et exciderunt sperantes in illis. Apparent enim
sepe in sompniis turpes ymagines, ex quibus per illusiones nocturnas non
solum caro polluitur, set et anima maculatur. Unde Dominus in Levitico:
"Si sit," inquit, "inter vos homo qui nocturno polluitur sompnio, egrediatur
extra castra et non revertatur priusquam ad vesperam lavetur aqua, et post
solis occasum regrediatur in castra."
 

 
[24] DE COMPASSIONE
 

 
O quanto dolore turbamur, quanto tremore concutimur, cum amicorum dampna
sentimus, cum parentum pericula formidamus! Plus interdum sanus formidine
quam infirmus egritudine perturbatur. Plus hic voluntarius affectu doloris
quam is invitus effectu languoris affligitur. Verum est enim illud poeticum:
"Res est solliciti plena timoris amor." Cuius pectus tam ferreum, cuius
cor tam lapideum ut gemitus non exprimat, lacrimas non effundat, cum proximi
vel amici morbum vel interitum intuetur, ut pacienti non compaciatur et
dolentibus non condoleat? Ipse Iesus, cum vidisset Mariam et Iudeos qui
cum ea venerant ad monumentum plorantes, infremuit spiritu, turbavit seipsum,
et lacrimatus est, set eo pocius quod mortuum ad vite miserias revocabat.
Sciat autem se culpabiliter durum et dure culpabilem, qui corporalem amici
sui mortem deplorat et spiritualem anime sue mortem non deflet.
 

 
[25] QUOD INNUMERE SUNT SPECIES EGRITUDINUM
 

 
Nondum a seculis tot egritudinum genera, tot species passionum phisicalis
potuit industria indagare quot humana fragilitas potuit tolerare. Tolerabilem
dixerim morborum intoleranciam, aut intolerabilem dixerim toleranciam?
Melius utrumque coniunxerim, nam intolerabilis est propter passionis acerbitatem
et tolerabilis propter paciendi necessitatem. De die in diem magis ac magis
humana natura corrumpitur, ita quod multa fuerunt olim experimenta salubria
que propter defectum ipsius hodie sunt mortifera. Senuit iam mundus uterque,
megacosmus et microcosmus, et quanto prolixius utriusque senectus producitur,
tanto deterius utriusque natura turbatur.
 

 
[26] DE SUBITIS INFORTUNIIS
 

 
Subito, cum non suspicatur, infortunium accidit, calamitas irruit, morbus
invadit, mors intercipit, quam nullus evadit. Ergo "ne glorieris in crastinum;
ignoras enim quid superventura pariat dies." "Nescit homo finem suum, set
sicut pisces capiuntur hamo, et sicut aves comprehenduntur laqueo, sic
capiuntur homines tempore malo cum eis extemplo supervenerit."
 

 
[27] DE DIVERSIS GENERIBUS TORMENTORUM
 

 
Quid dicam de miseris qui per innumera tormentorum genera perimuntur?
Ceduntur fustibus et gladiis iugulantur, cremantur flammis et lapidibus
obruuntur, discerpuntur ungulis et patibulis suspenduntur, torquentur unguibus
et scorpionibus flagellantur, artantur vinculis et laqueis sugillantur,
detruduntur carceribus et ieiuniis macerantur, precipitantur et submerguntur,
excoriantur et distrahuntur, secantur et suffodiuntur. "Qui ad mortem,
ad mortem; et qui ad gladium, ad gladium; et qui ad famem, ad famem; et
qui ad captivitatem, ad captivitatem." Crudele iudicium, immane supplicium,
triste spectaculum! Dantur in escam volatilibus celi, bestiis terre, piscibus
maris. Heu, heu, heu, misere matres, que tam infelices filios genuistis!
 

 
[28] DE QUODAM HORRENDO FACINORE
 

 
Illud hic horribile facinus libet inserere quod Iosephus de Iudaica
obsidione describit. Mulier quedam, facultatibus et genere nobilis, cum
cetera multitudine que confluxerat Ierusalem communem cum omnibus obsidionis
casum ferebat. Huius reliquas facultates quas de domo in urbem convexerat
tyranni penitus invaserunt. Si quid vero relictum ex magnis opibus fuerat
quibus victum cotidianum pertenuem duceret, irruentes per momenta, predonum
satellites rapiebant. Pro quibus ingens mulierem, ex indignacione, velud
quedam insania fatigabat, ita ut interdum predones in necem sui maledictis
et conviciis instigaret. Verum, cum nec irritatus quisquam nec miseratus
illam perimeret, et si quid forte cibi fuisset ab illa quesitum, id aliis
quereretur, nec iam usquam fieret copia perquirendi. Fames autem dira visceribus
instaret ac medullis, et ad furorem iam famis inedia perurgeret; pessimis
usa consiliis, contra ipsa iam armatur iura nature. Erat enim ei sub uberibus
parvulus filius, quem ante oculos ferens, "Infelicis," inquit, "matris
o infelicior fili, in bello, et fame, ac direpcione predonum, cui te reservabo?
Nam etsi possit vita sperari, iugo tamen Romane servitutis urgebimur. Veni
ergo nunc, o mi nate, esto matri cibus, predonibus furor, seculis fabula
que sola deerat cladibus Iudeorum." Et cum hec dixisset, protinus filium
iugulavit. Tum deinde igni superpositum torret, et medium quidem consumit,
medium servat obtectum. Et ecce, predones confestim irruunt, combuste carnis
nidore concepto; mortem minantur nisi sine mora cibos quos paratos senserant
demonstraret. Tunc illa: "Partem vobis optimam reservavi," et continuo
que superfuerant menbra retexit infantis. At illos repente horror ingens
invasit, et, immanis quamvis animi diriguere, vox est faucibus interclusa.
Illa vero truci vultu et ipsis iam predonibus truculencior: "Meus," inquit,
"filius, meus est partus, et meum est facinus. Edite, nam ego prior comedi,
que genui; nolite vos effici aut matre religiosiores aut femina molliores.
Quod si vos pietas vincit et meos execramini cibos, ego, que iam talibus
pasta sum, ego his iterum pascar." Post hec illi territi trementesque discedunt,
et hunc solum ex omnibus facultatibus misere matri cibum relinquntit.
 

 
[29] DE PENA INNOCENTIS
 

 
Nemo se confidat expertem a pena quia se novit immunem a culpa. Qui
stat "videat ne cadat." Nam sepe dampnatur innocens et nocens absolvitur,
punitur pius et impius honoratur, Iesus crucifigitur et Barrabas liberatur.
Hodie vir quietus inutilis, vir religiosus ypocrita, vir simplex fatuus
reputatur. "Deridetur enim iusti simplicitas, lampas contentpta apud cogitaciones
divitum."
 

 

 
INCIPIT SECUNDA PARS 

 
[1]
 

 
Tria maxime solent homines affectare: opes, voluptates, honores. De
opibus prava, de voluptatibus turpia, de honoribus vana procedunt. Hinc
enim Iohannes apostolus ait: "Nolite diligere mundum, neque ea que in mundo
sunt, quia quicquid est in mundo concupiscencia carnis est et concupiscencia
oculorum et superbia vite." Concupiscencia carnis ad voluptatem, concupiscencia
oculorum ad opes, superbia vite pertinet ad honores. Opes generant cupiditatem
et avariciam, voluptates pariunt gulam et luxuriam, honores nutriunt superbiam
et iactanciam.
 

 
[2] DE CUPIDITATE
 

 
"Nichil est avaro scelestius et nichil iniquius quam amare pecuniam."
Verbum est sapientis, quod confirmat Apostolus, dicens: "Qui volunt divites
fieri incidunt in temptacionem et laqueum diaboli et desideria multa et
inutilia et nociva, que mergunt homines in interitum et perdicionem. Radix
enim omnium malorum est cupiditas." Hec sacrilegia committit et furta,
rapinas exercet et predas, bella gerit et homicidia, symoniace vendit et
emit, inique petit et recipit, iniuste negociatur et feneratur, instat
dolis et imminet fraudibus, dissolvit pactum et violat iuramentum, corrumpit
testimonium et pervertit iudicium.
 

 
[3] DE INIQUIS MUNERIBUS
 

 
Consule prophetam evangelicum Ysaiam: "Omnes," inquit, "diligunt munera,
sequuntur retribuciones, pupillo non iudicant; causa vidue non ingreditur
ad eos." Non ipsi precedunt retribuciones, quia iudicant amore pecunie.
Semper enim sequuntur largicionem vel promissionem vel spem, et ideo pupillo
non iudicant, a quo nichil largitur aut promittitur aut speratur. O principes
infideles, socii furum qui diligitis munera, sequimini retribuciones! Nunquam
excucietis manum a munere nisi prius excludatis cupiditatem a pectore.
De vobis inquit propheta: "Principes eius quasi lupi rapientes predam,
et avare sectantes lucra." "Principes eius in muneribus iudicabant, et
sacerdotes eius in mercede docebant, et prophete eius in pecunia divinabant."
E contra per Moysen precepit Dominus in lege: "Iudices et magistros constitues
in omnibus portis tuis, ut iudicent populum iusto iudicio, nec in alteram
partem declinent. Nec accipiant personam nec munera, quia munera excecant
oculos sapientum et mutant verba iustorum. Set iuste quod iustum est persequantur
ut vivant." Duo dicit íŸÏ "iustum" et "iuste": quidam enim iuste quod iustum
est, alii iniuste quod iniustum est; rursus quidam iniuste quod iustum
est, alii iuste quod iniustum est persequuntur.
 

 
[4] DE ACCEPCIONE PERSONARUM
 

 
Ve vobis qui, corrupti prece vel precio, qui, tracti amore vel odio,
"dicitis bonum malum vel malum bonum, ponentes tenebras lucem et lucem
tenebras," "mortificantes animas que non moriuntur et vivificantes animas
que non vivunt." Vos autem non attenditis merita causarum, set personarum;
non iura, set munera; non iusticiam, set pecuniam; non quod racio dictet,
set quod voluntas affectet; non quod lex sanctiat, set quod mens cupiat.
Non inclinatis animum ad iusticiam, set iusticiam inclinatis ad animum,
non ut quod licet hoc libeat, set ut liceat hoc quod libet. Nunquam in
vobis ita simplex est oculus ut totum corpus sit lucidum, set semper aliquid
admiscetis fermenti quo totam massam corrumpitis. Pauperum causam cum mora
negligitis, divitum causam cum instancia promovetis; in illis rigorem ostenditis,
cum istis ex mansuetudine dispensatis; illos cum difficultate respicitis,
istos cum favore tractatis; illos negligenter auditis, istos subtiliter
ascultatis. Clamat pauper et nullus exaudit; loquitur dives et omnis applaudit.
"Dives locutus est, et omnes tacuerunt, et verbum illius usque ad nubes
producitur; pauper locutus est, et dicunt: "Quis est hic?", et si offenderit,
subvertent illum." "Clamat vim paciens et non est qui exaudiat; vociferatur
et non est qui iudicet." Si forte pauperum causam suscipitis, illos remisse
fovetis; cum autem divitum causam assumitis, illos pertinaciter adiuvatis.
Pauperes despicitis, divites honoratis; istis reverenter assurgitis, illos
despicabiliter conculcatis. "Si introierit in conventu vestro vir aureum
habens anulum in veste candida, introierit et pauper in sordido habitu,
et intendatis in eum qui indutus est veste preclara et dixeritis ei: "Sede
hic bene", pauperi vero dicatis: "Tu sta illic", aut "Sede sub
scabello pedum meorum", nonne iudicatis apud vosmetipsos et facti estis
iudices cogitacionum iniquarum?" De vobis enim et contra vos dicit propheta:
"Magnificati sunt et ditati, incrassati sunt et inpinguati; causam pupilli
non dixerunt, iudicium pauperum non iudicaverunt." Set in lege precipitur:
"Nulla erit distancia personarum: ita parvum audietis ut magnum. Nec accipietis
cuiusquam personam, quia Dei iudicium est." "Non est enim personarum accepcio
apud Deum."
 

 
[5] DE VENDICIONE IUSTICIE
 

 
Vos autem nec graciam gratis datis nec iusticiam iuste redditis, quia
ubi non venit, non provenit, nec datur nisi vendatur. Sepe iusticiam tantum
differtis quod litigantibus plusquam totum aufertis, quia maior est sumptus
expense quam fructus sentencie. Quid autem illi poteritis in districto
iudicio respondere qui precipit: "Gratis accepistis; gratis date"? Lucrum
in archa, dampnum in consciencia: pecuniam captatis, set animam captivatis.
Verum "quid proficit homini si mundum universum lucretur anime vero sue
detrimentum paciatur? Aut quam dabit homo commutacionem pro anima sua?"
"Frater non redimet, redimet homo? Non dabit Deo placacionem suam, nec
precium redempcionis anime sue; la borabit in e ternum et vi vet 
in finem." Audite, divites, quid contra vos Iacobus ait: "Agite nunc, divites;
plorate ululantes in miseriis vestris que evenient vobis. Divicie vestre
putrefacte sunt, et vestimenta vestra a tineis comesta sunt; aurum et argentum
vestrum eruginavit, et erugo eorum erit vobis in testimonium et manducabit
carnes vestras sicut ignis. Thesaurizastis vobis iram in novissimis diebus.
Ecce, merces operariorum qui messuerunt regiones vestras, que fraudata
est a vobis, clamat, et clamor ipsorum in aures Domini Sabaoth introivit."
Propterea Veritas dicit: "Nolite thesaurizare vobis thesauros in terra,
ubi erugo et tinea demolitur, ubi fures effodiunt et furantur."
 

 
[6] DE INSACIABILI DESIDERIO CUPIDORUM
 

 
Ignis inextinguibilis cupiditas insaciabilis! Quis unquam cupidus primo
fuit voto contentus? Cum adipiscitur quod optaverat, desiderat ampliora
semper in habendis et nunquam in habitis finem constituit. "Insaciabilis
est oculus cupidi; in partem iniquitatis non saciabitur." "Avarus non inplebitur
pecunia, et qui amat pecunias fructus non capiet ex eis." Infernus et perdicio
nunquam replentur, similiter et oculi hominum insaciabiles. "Sanguisuge
due sunt filie dicentes: "Affer, affer"." Nam "crescit amor nummi,
quantum ipsa pecunia crescit."
 

 
[7] QUARE CUPIDUS SACIARI NON POTEST
 

 
Vis, o cupide, scire quare semper es vacuus et nunquam impleris? Adverte:
non est plena mensura que, quantumcumque contineat, adhuc capax est amplioris.
Set humanus animus capax est Dei, quoniam qui adheret Deo unus spiritus
est cum eo. Quantumlibet ergo contineat, nunquam est plenus nisi Deum habeat,
cuius semper est capax. Si vis ergo, cupide, saciari, desinas esse cupidus,
quia dum cupidus fueris saciari non poteris. Non est enim convencio lucis
ad tenebras, neque Christi ad Belial, quia nemo potest Deo servire et mammone.
 

 
[8] DE FALSO NOMINE DIVICIARUM
 

 
O falsa diviciarum felicitas, que divitem veraciter efficit infelicem!
Quid enim falsius quam opes mundi? Divicie nuncupantur? Opposita sunt esse
divitem et egenum. At opes mundi non auferunt set afferunt egestatem. Magis
enim sufficit modicum pauperi quam plurimum diviti, quoniam "ubi multe
divicie, multi comedent eas." Quot et quantis magnates indigeant, ipsemet
frequenter experior. Opes itaque non faciunt divitem, set egenum.
 

 
[9] EXEMPLA CONTRA CUPIDITATEM
 

 
Quam multos seduxit cupiditas! Quam plures perdidit avaricia! Balaam
asella redarguit et pedes sedentis attrivit quia, captus cupiditate promissorum,
disposuerat maledicere Israeli. Achor populus lapidavit quia tulit aurum
et argentum de anathemate Iericho. Naboth interemptus est ut Achab vineam
possideret. Gyezi lepra perfudit quia peciit et recepit argentum et vestes
sub nomine Helysei. Iudas laqueo se suspendit quia vendidit et tradidit
Christum. Ananiam et Saphiram subitanea mors extinxit quia de precio agri
defraudaverunt apostolum. "Edificavit Tyrus municionem suam et coacervavit
argentum quasi humum et aurum ut lutum platearum. Set ecce, Dominus possidebit
eam et percuciet in mari fortitudinem eius et hec igni devorabit."
 

 
[10] DE INIQUA POSSESSIONE DIVICIARUM
 

 
Verum est quod sapiens protestatur: "Multos perdidit aurum et argentum."
"Qui aurum diligit non iustificabitur." Ve illis qui sectantur illud: "Ecce,
ipsi peccatores, et habundantes in seculo optinuerunt divicias." Hinc Veritas
ipsa precipiebat apostolis: "Nolite possidere aurum neque argentum neque
pecuniam in zonis vestris," quia "sicut camelus non potest introire per
foramen acus, ita difficile est divitem intrare in regnum celorum." Arta
est enim via et angusta porta per quam itur et intratur ad vitam. Apostolus
ergo, secutus regulam Veritatis, aiebat: "Argentum et aurum non est michi."
"Ve ergo qui coniungitis domum ad domum et agrum ad agrum copulatis usque
ad terminum loci." "Repleta est terra auro et argento, et non est finis
thesaurorum eius." "Propter iniquitatem avaricie eius iratus sum et percussi
eam."
 

 
[11] DE LICITIS OPIBUS
 

 
Ceterum Abraham dives fuit, Iob locuplex, David opulentus. Et tamen
de Abraham inquit scriptura quia "credidit Deo et reputatum est ei ad iusticiam";
et de Iob quia "non erat ei similis in terra, vir simplex et rectus ac
timens Deum et recedens a malo"; de David autem quia Dominus invenerit
virum secundum cor suum. At isti fuerunt "quasi nichil habentes et omnia
possidentes," secundum illud prophete: "Divicie si affluant, nolite cor
apponere." Nos autem sumus omnia possidentes quasi nichil habentes, secundum
illud psalmiste: "Divites eguerunt et esurierunt." Facilius enim invenies
qui diligat divicias et non habeat quam qui habeat divicias et non diligat,
quia difficile est esse in igne et non ardere, difficilius est possidere
divicias et non amare. Audi prophetam: "A minore usque ad maiorem, omnes
avaricie student, et a propheta usque ad sacerdotem cuncti faciunt dolum."
 

 
[12] DE INCERTITUDINE DIVICIARUM
 

 
Omnis cupidus et avarus contra naturam nititur et molitur. Natura namque
pauperem adducit in mundum; natura pauperem reducit a mundo. Nudum enim
terra suscepit, et nudum terra suscipiet. Cupidus autem cupit et curat
fieri dives in mundo. "Destruam," inquit, "horrea mea, et maiora faciam,
et illuc congregabo omnia que nata sunt michi et omnia bona mea." Set "o
stulte, hac nocte repetetur anima tua a te, que autem parasti cuius erunt?"
"Thesaurizas, et ignoras cui congreges." "Dormierunt sompnum suum, et nichil
invenerunt o mnes v iri d iviciarum in m anibus 
s uis ." "Dives, cum dormierit, nichil secum afferet; aperiet oculos
suos et nichil inveniet." "Ne timueris ergo cum dives factus fuerit homo
et cum multiplicata fuerit gloria domus eius; non enim, cum morietur, accipiet
hec omnia, neque descendet cum eo gloria eius." Set "relinquent alienis
divicias s uas , et s epulchra e orum d omus i llorum 
in eternum." Hinc eciam sapiens attestatur: "Qui acervat ex animo suo iniuste
aliis congregat, et in bonis suis alius luxuriabitur." Proh dolor, quem
habebat hostem dimittit heredem.
 

 
[13] DE SOLLICITUDINE CUPIDORUM
 

 
Cur ad congregandum quis instet cum stare non possit ille qui congregat?
Nam "quasi flos egreditur et conteritur et fugit velut umbra et nunquam
in eodum statu permanet." Cur multa desideret cum pauca sufficiant? "Habentes,"
inquit, "victum et vestitum, his contenti sitis." Cur necessaria cum multa
sollicitudine querat cum ipsa sine magna difficultate se offerant? Audi
quid super hoc Veritas dicat: "Nolite solliciti esse, dicentes: "Quid
manducabimus" aut "Quid b ibemus " a ut "Quo o periemur ?"
Scit enim Pater vester quia his omnibus indigetis. Querite ergo primum
regnum Dei et iusticiam eius, et hec omnia adicientur vobis." "Nunquam
enim vidi iustum derelictum nec s emen e ius q uerens 
p anem ."
 

 
[14] DE AVARICIA
 

 
"Tantalus sitit in undis, et avarus eget in opibus." Cui tantum est
quod habet quantum est quod non habet, quia nunquam utitur adquisitis,
set semper inhiat adquirendis. Salomon: "Est quasi dives cum nichil habeat,
et est quasi pauper cum in multis diviciis sit." Avarus et infernus uterque
comedit et non digerit, recipit et non reddit. Avarus nec pacientibus compatitur
nec miseris miseretur, set offendit Deum, offendit proximum, offendit seipsum.
Nam Deo retinet debita, proximo denegat necessaria, sibi subtrahit opportuna.
Deo ingratus, proximo impius, sibi crudelis. "Viro cupido et tenaci sine
racione est substancia, et homini livido ad quid aurum?" "Qui sibi nequam
est, cui alii bonus erit? Non iocundabitur in bonis suis." "Qui habet substanciam
huius mundi et videt fratrem suum necessitatem habere et clauserit viscera
sua ab eo, quomodo caritas Dei manet in ipso?" Non enim proximum suum diligit
sicut seipsum íŸÏ quem inedia sinit perimi, egestate consumi; neque Deum
diligit super omnia íŸÏ cui prefert aurum, preponit argentum.
 

 
[15] QUOD AVARICIA DICATUR YDOLORUM SERVITUS
 

 
Recte diffinit Apostolus: "Avaricia est idolorum servitus." Sicut enim
ydolatra servit symulachro, sic avarus servit thesauro. Nam ille cultum
ydolatrie diligenter amplificat, et iste cumulum pecunie libenter augmentat.
Ille cum omni diligencia colit symulachrum, et iste cum omni cura custodit
thesaurum. Ille spem ponit in ydolatria, et iste spem constituit in pecunia.
Ille timet mutilare symulachrum, et iste timet minuere thesaurum.
 

 
[16] DE QUIBUSDAM PROPRIETATIBUS AVARI
 

 
Avarus ad petendum promtus, ad dandum tardus, ad negandum frontuosus.
Si quid expendit, totum amittit. Tristis, querulus, et morosus, sollicitus,
suspirat; dubius, heret; invitus, inpendit. Magnificat datum, set vilificat
dandum; dat ut lucretur, set non lucratur ut det. Largus in alieno, set
avarus in proprio. Gulam evacuat ut archam adimpleat; corpus extenuat ut
lucrum extendat. "Manum habet ad dandum collectam, set ad accipiendum porrectam";
ad dandum clausam, set ad recipiendum apertam. Porro "substancie iniustorum
sicut fluvius siccabuntur," quia qui male congregat cito dispergit. Iustum
iudicium ut que de malo proveniunt ad malum perveniant, nec accedat ad
bonum quod non procedit ex bono. Avarus ergo habet dampnacionem vite que
nunc est et future.
 

 
[17] DE GULA
 

 
"Inicium vite hominis aqua et panis et vestimentum et domus protegens
turpitudinem." Nunc autem gulosis non sufficiunt fructus arborum, nec genera
leguminum, nec radices herbarum, nec pisces maris, nec bestie terre, nec
aves celi, set querunt pigmenta, comparant aromata, nutriunt altilia, capiunt
obesa, que studiose coquantur arte cocorum, que laute parentur officio
ministrorum. Alius contundit et colat, alius confundit et conficit, substanciam
vertit in accidens, naturam mutat in artem, ut saturitas transeat in esuriem,
ut fastidium revocet appetitum; ad irritandam gulam, non ad sustentandam
naturam; non ad necessitatem supplendam, set ad aviditatem explendam. Ceterum
tam breve est gule voluptas ut spacio loci vix sit quatuor digitorum, spacio
temporis vix sit totidem momentorum. Contempnitur mediocritas, et superfluitas
affectatur. In diversitate ciborum et varietate saporum aviditas nescit
modum, et voracitas excedit mensuram. Set inde gravatur stomachus, turbatur
sensus, opprimitur intellectus; inde non salus et sanitas, set morbus et
mors. Audi super hoc sentenciam sapientis: "Noli avidus esse in omni epulacione,
et non te effundas super omnem escam; in multis enim escis erit infirmitas,
et propter crapulam multi obierunt." "Esca ventri et venter escis: Deus
autem et hunc et has destruet."
 

 
[18] EXEMPLA CONTRA GULAM
 

 
Gula carum tributum exigit, set vilissimum reddit, quia quanto sunt
delicaciora cibaria, tanto fetidiora sunt stercora. Turpiter egerit quod
turpiter ingerit, superius et inferius horribilem flatum exprimens, et
abominabilem sonum emittens. Gula paradisum clausit, primogenita vendidit,
suspendit pistorem, decollavit Baptistam. Nabuzardan, princeps cocorum,
templum incendit et Ierusalem totam evertit. Balthasar in convivio manum
contra se scribentem aspexit: "Mane, Thechel, Phares," et eadem nocte interfectus
est a Chaldeis. "Sedit populus manducare et bibere, et surrexerunt ludere,"
set "adhuc esce eorum erant in ore ipsorum, et i ra D ei a scendit 
s uper e os ." "Qui vescebantur voluptuose interierunt in viis."
Dives ille qui "epulabatur cotidie splendide" "sepultus est in inferno."
 

 
[19] DE EBRIETATE
 

 
Quid turpius ebrioso, cui fetor est in ore, tremor in corpore; qui promit
stulta, prodit occulta; cui mens alienatur, facies transformatur? "Nullum
enim secretum ubi regnat ebrietas." "Fecundi calices quem non fecere disertum?"
Porro non sufficit vinum, non sicera, non cervisia, set studiose conficitur
mulsum, syropus, claretum labore multo, sollicitudine non modica, sumptu
maximo. Set inde contenciones et rixe, lites et iurgia. "Vinum enim multum
potatum," ut ait sapiens, "irritacionem et iram et ruinas multas facit."
Et Osee: "Fornicacio et vinum et ebrietas auferunt cor." Propterea dicit
Apostolus: "Fugite vinum, in quo est luxuria." Et Salomon: "Ebriosa res
vinum et tumultuosa ebrietas." Filius Rechab et filius Zacharie vinum et
siceram et omne quod inebriare poterat non biberunt.
 

 
[20] EXEMPLA CONTRA EBRIETATEM
 

 
Ebrietas verenda nudavit, incestum commisit, filium regis occidit, principem
exercitus iugulavit. Verum est ergo quod Salomon ait: "Vacantes potibus
et dantes symbolum consumentur." Et Ysaias: "Ve qui consurgitis mane ad
ebrietatem sectandam et potandum usque ad vesperum ut vino estuetis. Cythara
et lyra et tympanum et tibia et vinum in conviviis vestris." "Ve qui potentes
estis ad bibendum vinum et viri fortes ad miscendam ebrietatem." "Ecce
gaudium et leticia, occidere vitulos et iugulare arietes, comedere carnes
et bibere vinum. Comedamus et bibamus, cras enim moriemur. Et revelabitur
auribus meis, dicit Dominus Exercituum, "si dimittetur hec iniquitas
vobis donec moriamini"." "Ve corone superbie Effraym." "Sacerdos et propheta
nescierunt pre ebrietate: absorti sunt a vino, nescierunt videntem, ignoraverunt
iudicium." Proh pudor, cum ad pronunciandam evangelicam leccionem a quodam
patre benedictio peteretur, hesternam crapulam et nocturnam ebrietatem
eructuans, fertur alta voce dixisse: "Potum servorum suorum benedicat Rex
Angelorum."
 

 
[21] DE LUXURIA
 

 
Porro turpis mater filiam generat turpiorem. Iustum est enim ut "qui
in sordibus est sordescat adhuc." "Omnes adulterantes, quasi clibanus succensus
a coquente. Ceperunt principes furere a vino." "Venter enim opipatus libenter
Venerem amplexatur." O extrema libidinis turpitudo, que non solum effeminat,
set corpus enervat; non solum maculat animam, set fedat personam. "Omne
namque peccatum quodcumque fecerit homo extra corpus suum est, qui autem
fornicatur in corpus suum peccat." Semper illam precedunt ardor et petulancia,
semper comitantur fetor et immundicia, semper secuntur dolor et penitencia.
"Favus enim distillans labia meretricis, et nitidius oleo guttur eius;
novissima autem illius amara sicut absinthium et acuta quasi gladius biceps."
 

 
[22] DE GENERALITATE LUXURIE
 

 
Familiaris est inimicus, habitans non procul, set prope, non exterius,
set interius; nam "virtus eius in lumbis est, et fortitudo illius in umbilico
ventris eius." Nunquam fugatur nisi cum fugitur, nunquam mactatur nisi
cum maceratur. Ad causam exigit libertatem et habundanciam, set reperit
ad effectum facultatem et adiacenciam. Hec omnem etatem corrumpit, omnem
sexum confundit, omnem ordinem solvit, omnem gradum pervertit. Invadit
enim senes et iuvenes, mares et feminas, prudentes et simplices, superiores
et inferiores, ad extremum eciam sacerdotes, qui nocte Venerem amplexantur,
mane Virginem venerantur. Turpe dictu, set turpissimum actu, dici liceat
ut agi non libeat: nocte filium Veneris agitant in cubili, mane Filium
Virginis offerunt in altari.
 

 
[23] DE DIVERSIS SPECIEBUS LUXURIE
 

 
Quis luxurie multiplices species sufficienter valeat explicare? Hec
enim Pentapolim cum adiacenti regione subvertit, Sychem cum populo interemit,
Her et Onam filios Iude percussit, Iudeum et Madianitidem pugione transfodit,
tribum Beniamin pro uxore Levite delevit, filios Hely sacerdotis in bello
prostravit; hec Uriam occidit, Amon interfecit, presbiteros lapidavit;
hec Ruben maledixit, Sansonem seduxit, Salomonem pervertit. Verum est ergo
quod legitur: "Propter speciem mulieris multi perierunt." Nam "vinum et
mulieres apostatare faciunt sapientes." Hec "multos vulneratos deiecit,
et fortissimi quique interfecti sunt ab ea; ve inferi domus eius, penetrantes
in interiora mortis." Hec vires enervat, sensus diminuit, dies consumit,
opes effundit.
 

 
[24] DE COITU CONTRA NATURAM
 

 
Hec ignominiosam morphosym operatur, quam tamen Apostolus non confunditur
nominare: "Propterea," inquit, "tradidit illos Deus in passiones ignominie.
Nam femine eorum commutaverunt naturalem usum in eum qui est contra naturam.
Similiter et masculi, relicto naturali usu femine, exarserunt in desideriis
suis in invicem, masculi in masculos, turpitudinem operantes." Quid hac
turpitudine turpius? Quid hoc crimine criminosius? In lege quasi paria
coniunguntur concubitus maris cum masculo et coitus hominis cum iumento.
Sic enim legitur in Levitico: "Cum masculo non commisceberis coitu femineo,
quia abominacio est. Cum omni pecore non coibis, nec maculaberis cum eo."
Utrique par pena subscribitur: "Qui dormierit," inquit, "cum masculo coitu
femineo, uterque operatus est nefas; morte moriantur. Qui cum iumento coierit,
morte moriatur; pecus quoque occidite." Qui habet aures audiendi, audiat;
immo, qui desipit, resipiscat.
 

 
[25] DE PENA HUIUS SCELERIS
 

 
Pena docuit quid hec culpa promeruit: "Pluit enim Dominus super Sodomam
et Gomorram sulphur et ignem a Domino de celo." Noluit Dominus cuiquam
angelorum vel hominum execucionem huius pene committere, set sibi ipsi
vindictam huius sceleris reservavit, secundum illud: "Michi vindictam,
et ego retribuam." Et ideo pluit Dominus a Domino, videlicet a semetipso,
non imbrem vel rorem, sed sulphur et ignem íŸÏ sulphur propter vel super
fetorem luxurie, ignem super ardorem libidinis íŸÏ quatinus pena similis
esset culpe. Nec "misisse" dicitur, set "pluisse," quatinus ipso verbo
magnitudinem et habundanciam pene notaret. Nemini pepercit oculus eius,
set omnes simul extinxit. Uxorem quoque Loth, que retro respexit, in statuam
salis mutavit; nec solum urbes, set omnem circa regionem in mare mortuum
et vallem salinarum convertit. "Horrendum est igitur incidere in manus
Dei viventis": qui quanto maiorem sue longanimitatis exhibet pacienciam,
tanto duriorem sue severitatis infert vindictam.
 

 
[26] DE AMBICIOSO
 

 
Opes itaque cupidus congregat et avarus conservat, voluptates gulosus
degustat et luxuriosus exercet, honores ambiciosus affectat et superbus
extollit. Ambiciosus autem semper est pavidus, semper attentus, ne quid
dicat vel faciat quod in oculis hominum valeat displicere. Humilitatem
simulat, honestatem mentitur, affabilitatem exhibet, benignitatem ostendit,
subsequitur et obsequitur, cunctos honorat, universis inclinat, frequentat
curias, visitat optimates, assurgit et amplexatur, applaudit et adulatur.
Bene novit illud poeticum: "Et si nullus erit pulvis, tamen excute nullum."
Promptus et fervidus ubi placere cognoverit, remissus et tepidus ubi putaverit
displicere. Improbat mala, detestatur iniqua, set alia cum aliis probat
et improbat ut iudicetur idoneus, ut reputetur acceptus, ut laudetur ab
omnibus, ut a singulis approbetur. Et ecce, gravem intra se sustinet pugnam,
difficilemque conflictum, dum iniquitas pulsat animum et ambicio continet
manum, et quod illa suggerit faciendum, hec fieri non permittit. Colludunt
tamen ad invicem mater et filia, iniquitas et ambicio: nam mater in aperto
subsistit, et in occulto filia non resistit. Hec vero vendicat sibi publicum,
illa secretum. Ambiciosus libenter agit de principatu quem ambit, et dicit:
"O quando principabitur ille qui severus sit in iusticia, pius in misericordia,
qui non deviet amore vel odio, qui non corrumpatur prece vel precio, qui
credat fidelibus et adquiescat supplicibus, qui sit humilis et benignus,
largus et mansuetus, constans et patiens, sapiens et astutus?"
 

 
[27] DE NIMIA CONCUPISCENCIA
 

 
Si forte hac arte non proficit, recurit ad aliam. Advocat Symonem et
accedit ad Gyezi; per hunc ab illo nititur emere quod per se non valet
optinere. Supplicat et promittit, offert et tribuit. Proh pudor! Graciam
quam gratis adipisci non potuit per nephas adipisci nititur. Nec desistit
adhuc, set insistit et invadit violenter honorem, et impudenter arripit
dignitatem; amicorum suffragio, subsidio propinquorum, tantoque dominacionis
inflatur ardore, tanta libidine presidendi, ut scisma non horreat, scandalum
non formidet. Set Gyezi lepra percussit, et Symon periit cum pecunia; Chore
autem cum complicibus suis ignis absumpsit; Dathan et Abyron terra vivos
absorbuit. "Nullus itaque sibi assumat honorem set qui vocatur a Deo, tanquam
Aaron."
 

 
[28] EXEMPLUM DE AMBICIOSO
 

 
Liquidum ambicionis exemplum reperitur in Absalone, qui, cum aspiraret
ad regnum, "fecit sibi currum et equites et quinquaginta viros qui precederent
eum. Et mane consurgens, Absalon stabat iuxta introitum porte, et omnem
virum qui habebat negocium ut veniret ad regis iudicium, vocabat ad se
et dicebat: "De qua civitate es tu?" Qui, respondens, aiebat: "Ex
una tribu Israel ego servus tuus". Responditque ei Absalon: "Videntur
michi sermones tui iusti et boni, set non est qui te audiat constitutus
a rege". Dixitque Absalon: "Quis me constituat iudicem super terram,
ut ad me veniant omnes qui habent negocium et iuste iudicem?" Set cum
accederet ad eum homo et salutaret illum, extendebat manum suam et, apprehendens,
osculabatur illum. Faciebatque hec omni Israeli qui veniebat ad iudicium
ut audiretur a rege, et sollicitabat corda virorum Israel." Cumque abisset
Absalon in Ebron, "misit exploratores in universas tribus Israel, dicens:
"Statim ut audieritis clangorem buccine, dicite: "Regnavit Rex Absalon
in Ebron""." Et "facta est coniuracio valida, populusque concurrens augebatur
cum Absalon."
 

 
[29] QUAM BREVIS ET MISERA VITA MAGNATUM
 

 
Sed esto sullimetur in altum, provehatur ad summum. Cure succrescunt,
sollicitudines cumulantur, extenduntur ieiunia, vigilie producuntur. Ex
quibus natura corrumpitur, spiritus infirmatur, corripitur sompnus, amittitur
appetitus, debilitatur virtus, corpus attenuatur. Et sic in seipso deficiens,
non dimidiat dies suos, set miserabilem vitam miserabiliori fine concludit.
Unde est illud poeticum: "In se magna ruunt, summisque negatum est stare
diu; tolluntur in altum ut lapsu graviore ruant." Verius est autem illud
propheticum: "Vidi superexaltatum" et cetera; et "transivi et ecce non
erat" et cetera. "Antequam dies eius repleantur peribit; ledetur quasi
vinea in primo flore botrus eius et sicut oliva florem proiciens." Audi
super hoc sentenciam sapientis: "Omnis potentis brevis vita."
 

 
[30] DE DIVERSIS PROPRIETATIBUS SUPERBORUM
 

 
Statim autem ut ambiciosus promotus est ad honorem, in superbiam extollitur
et in iactanciam effrenatur; nec curat prodesse, set gloriatur preesse;
presumit se esse meliorem quia se cernit superiorem. Set bonum non facit
gradus, set virtus, non dignitas, set honestas. Priores dedignatur amicos,
notos ignorat, extraneos novit, comites contempnit antiquos. Vultum avertit,
visum attollit, cervicem erigit, fastum ostendit, grandia loquitur, sullimia
meditatur, subesse non patitur, preesse molitur, prelatis infestus, subditis
honerosus. Molesta non suffert, concepta non differt; preceps et audax,
gloriosus et arrogans, gravis et importunus.
 

 
[31] DE SUPERBIA ET CASU LUCIFERI
 

 
O superbia, cunctis importabilis, omnibus odiosa, inter omnia vicia
tu semper es prima, tu semper es ultima. Nam omne peccatum te accedente
committitur, te recedente dimittitur. Scriptum est enim: "Inicium omnis
peccati superbia," "primogenita mors." Hec enim inter ipsa primordia rerum
creaturam contra Creatorem erexit, angelum contra Deum. Set eum absque
mora deiecit quoniam in veritate non stetit; deiecit ab innocencia in peccatum,
a deliciis in miserias, a celo empireo in aerem caliginosum. Audi prophetam:
"Quomodo cecidisti, Lucifer, qui mane oriebaris? Qui dicebas in corde tuo:
"In celum conscendam; super astra Dei exaltabo solium meum; sedebo in
monte testamenti, in lateribus aquilonis; ascendam super altitudinem nubium;
similis ero Altissimo"." "Tu signaculum similitudinis, plenus sapiencia
et perfectus in decore; in deliciis paradisi Dei fuisti. Omnis lapis preciosus
operimentum tuum: sardius, topazius, iaspis, crisolitus, onix, berillus,
saphirus, carbunculus, smaragdus; aurum opus decoris tui. Tu cherub extensus
et protegens, et posui te in monte sancto Dei. In medio lapidum ignitorum
ambulasti, perfectus in viis tuis a die condicionis tue donec inventa est
iniquitas in te. Peccasti, et eieci te de monte Dei. Elevatum est cor tuum
in decore tuo, et in terram proieci te." "Cedri non fuerunt alciores illo
in paradiso Dei. Abietes non equaverunt ad summitatem eius; platani non
fuerunt equales frondibus eius. Omne lignum preciosum paradisi non est
assimilatum illi et pulcritudini eius, quoniam speciosum fecit eum Dominus
in multis condensis frondibus." "Ipse est rex super omnes filios superbie."
Ipse est "draco magnus rufus, habens capita septem et cornua decem, et
in capitibus suis septem diademata, cuius cauda trahebat terciam partem
stellarum celi et misit illas in terram." "Et proiectus est ille draco
magnus, serpens antiquus, qui vocabatur diabolus et Sathanas, qui seducit
universum orbem, et proiectus est in terram, et angeli eius cum eo missi
sunt." De quo et Veritas ait: "Videbam Sathanam quasi fulgur de celo cadentem."
Nam "omnis qui se exaltat humiliabitur et qui s e h umiliat 
ex altabitur ."
 

 
[32] DE ARROGANCIA HOMINUM
 

 
O superba presumpcio, presumptuosa superbia, que non solum angelos Deo
voluit adequare, set homines presumpsit deificare! Porro, quos erexit depressit,
et quos exaltavit humiliavit. Hinc ait Dominus ad prophetam: "Fili hominis,
dic principi Tyri: "Hec dicit Dominus Deus: pro eo quod elevatum est
cor tuum quasi cor Dei et dixisti, "Deus ego sum," cum sis homo et non
Deus, iccirco ego adducam super te robustissimos gencium, et interficient
te, et morieris in interitu occisorum"." Nabugodonosor, quia potenciam
suam superbe iactavit et ait: ""Nonne hec est Babilon, quam ego edificavi
michi in domum regni, in robore fortitudinis mee, et in gloria decoris
mei?" Cum adhuc sermo esset in ore regis, vox de celo ruit: "Tibi dicitur,
Nabugodonosor Rex: regnum transit a te, et ab hominibus te eicient, et
cum bestiis et feris erit habitacio tua; fenum quasi bos comedes, et septem
tempora mutabuntur super te donec scias quod Excelsus dominatur in regno
hominum et cuicumque voluerit dat illud". Eadem hora completur sermo
super Nabugodonosor." Unde verum est quod legitur: "Homo cum in honore
esset non intellexit; c omparatus est i umentis insi pientibus ,
et s imilis f actus est illis." Superbia turrem evertit et
linguam confudit, prostravit Goliam et suspendit Amon, interfecit Nichanorem
et peremit Antiochum, Pharaonem submersit et Sennacherib interemit. "Sedes
ducum superborum destruit Deus et radices gencium superbarum arefacit."
 

 
[33] DE ABOMINACIONE SUPERBIE
 

 
Quam detestabilis sit superbia Dominus ipse per prophetam testatur:
"Iuravit Dominus Deus in anima sua, dicit Dominus Deus Exercituum: "Detestor
ego superbiam Iacob"." Et "Iuravit Dominus in superbia Iacob: "Si oblitus
fuero usque ad finem omnia opera eorum"." Unde inter "illa sex que Dominus
odit, et septimum quod detestatur anima eius," Salomon primum ponit "oculos
sullimes," id est, superbiam. Et Ysaias: "Dies Domini Exercituum super
omnem superbum et excelsum et super omnem arrogantem, et humiliabitur;
et super omnes cedros Libani sullimes et erectas, et super omnes quercus
Basan, et super omnes montes excelsos, et super omnes colles elevatos,
et super omnem turrim excelsam, et super omnem murum munitum, et incurvabitur
sullimitas hominum, et humiliabitur altitudo virorum." "Propterea dilatavit
infernus animam suam et aperuit os suum absque ullo termino, et descendunt
sullimes gloriosique eius ad eum." "Dominus Exercituum cogitavit hoc ut
destrueret superbiam omnis glorie." Iob quoque dicit: "Si ascenderit usque
ad celum superbia et caput eius nubes tetigerit, quasi sterquilineum in
fine perdetur."
 

 
[34] CONTRA ARROGANCIAM SUPERBORUM
 

 
Omnis fere viciosus diligit sibi similem, superbus autem odit elatum.
Unde Salomon: "Inter superbos semper sunt iurgia," et "ubi fuerit superbia,
ibi et contumelia." Superbus insolita gestit, consueta fastidit. Magnum
reputat si loqui dignetur, maximum si surgat et amplexetur. Estimat plus
dignitatem ab ipso quam ipsum assecutum ex dignitate. Nunquam vult uti
paternitatis affectu, set semper dominacionis imperio. Superbia eius et
indignacio eius et arrogancia eius plus quam fortitudo eius. Revolvat in
animo quod legitur in evangelio: "Facta est contencio inter discipulos
Iesu quis eorum videretur esse maior, et ait illis Iesus: "Reges gencium
dominantur eorum, et qui potestatem habent inter eos benefici vocantur.
Vos autem non sic, set qui maior est inter vos, erit sicut iunior et qui
precessor est sicut ministrator"." Et Petrus, apostolorum magister: "Non
quasi dominantes in clero, set forma facti gregis ex animo." "Domini est
terra et plenitudo eius" et cetera. Unus est ergo Deus, unus Dominus; ceteri
non sunt domini, set ministri, quibus interdicitur dominium et indicitur
ministerium. Audi super hoc sapientem: "Rectorem te posuerunt, noli extolli,
set esto in illis quasi unus ex ipsis."
 

 
[35] CONTRA FRAUDEM AMBICIOSORUM
 

 
Filii Zebedei, qui per interventum matris honorem postulaverunt a Christo:
"Dic," inquit, "ut sedeant hii duo filii mei, unus ad dexteram et alius
ad sinistram tuam, in regno tuo," meruerunt audire: "Nescitis quid petatis."
Non enim honore, set onere pervenitur ad regnum. Unde Dominus subdit: "Non
est meum dare vobis." "Meum" est quidem dare, set non "vobis," id est,
ambiciosis, quales vos estis. Licet autem omnis potestas a Deo sit, superbus
tamen non regnat ex Deo, secundum illud propheticum: "Ipsi regnaverunt,
set non ex me; principes extiterunt, et non cognovi eos."
 

 
[36] DE PROPRIETATIBUS ARROGANCIUM
 

 
Superbus amat "primas cathedras in synagogis, primos recubitus in cenis,
salutaciones in foro, et vocari ab hominibus rabi." Non nomine persone,
set nomine fortune vult appellari; non ut homo, set ut Deus vult adorari.
Sedet sullimis, incedit excelsus, vult sibi omnes assurgere, singulos inclinare.
Porro philosophus quidam, volens cuiusdam regis arroganciam eludere, cum
vidisset eum in throno regali sedere sullimem, prostratus in terram suppliciter
adoravit et confestim, non invitatus ascendens, iuxta regem consedit. Quod
rex, vehementer admirans eo quod nosset eum philosophum, quare hoc egerit
inquisivit. Philosophus vero respondit: "Aut deus es aut homo: si deus
es, debui te adorare; si homo, potui iuxta te sedere." Rex autem, racionem
convertens contra philosophum, intulit: "Immo, si homo sum, non debuisti
me adorare; si deus sum, non debuisti iuxta me sedere." Sapienter iste
respondit, set ille prudenter elusit.
 

 
[37] DE SUPERFLUO CULTU
 

 
Primis parentibus fecit Deus perizomata post peccatum, et a Christo
dicitur Christianis: ""Non duas tunicas habeatis"." Set iuxta Iohannis
consilium: ""Qui habet duas tunicas, det unam non habenti"." Superbus
autem, ut magnificus videatur, satagit vestiri duplicibus, indui mollibus,
preciosis ornari. Set quid est homo preciosis ornatus nisi sepulchrum foris
dealbatum, intus autem plenum spurcicia? Iacinctus et purpura, coccus et
bissus in limo putrescunt; aurum et argentum, lapides et gemme in luto
sordescunt. Dignitas et potestas male iacent in pulvere; honor et gloria
male sedent in cinere. Quid ergo, superbe, philacteria dilatas et magnificas
fimbrias? Dives ille "qui induebatur purpura et bisso, sepultus est in
inferno." Dina, filia patriarche Iacob, antequam egrederetur, ut ait Iosephus,
ut emeret ornamentum mulierum provincialium virgo permansit; cum autem
exivit, Sichem, filius Regis Emor, eam violenter oppressit. Olofernes,
qui sedebat "in canopeo quod erat ex purpura et auro et smaragdo et lapidibus
preciosis intextum," iugulatus est a Iudith, que, cum prius uteretur cilicio,
tunc ornatum iocunditatis assumpsit. Audi super hoc consilium sapientis:
"In vestitu ne glorieris unquam." Et Apostolus: "Non in veste preciosa."
"Non sit extrinsecus capillatura, aut circumdacio auri, aut vestimentorum
cultus."
 

 
[38] CONTRA SUPERFLUUM ORNATUM
 

 
Attende quid contra superfluum ornatum comminetur Dominus per prophetam:
"Pro eo quod elevate sunt filie Syon et ambulaverunt extento collo et nutibus
oculorum ibant, decalvabit Dominus verticem filiarum Syon et crinem earum
nudabit. In die illa auferet Dominus ornamentum calciamentorum et lunulas
et torques et monilia et armillas et discriminalia et perichelidas et murenulas
et olfactoriola et pallia et lintheamina et inaures et anulos et gemmas
in fronte pendentes et mutatoria et acus et specula et sindones et vittas
et theristra. Et erit pro suavi odore fetor, et pro zona funiculus, et
pro crispanti crine calvicium, et pro fascia pectorali cilicium." Ecce,
iusta redditur pena pro culpa, ut in eo puniantur in quo peccaverant. Adhuc
super his audi alium prophetam: "O Tyre, bissus varia de Egypto texta est
tibi in velum; iacinctus et purpura de insulis Elisa facta sunt operimentum
tuum. Dentes eburneos commutaverunt in precio suo. Gemmam et purpuram et
scutulata et bissum et sericum et coccum proposuerunt in mercato suo. Dedan
institores tui in tapetibus ad sedendum, et repleta es et glorificata es
nimis. Set nunc contrita es in mari et in profundis aquarum opes tue; ad
nichilum deducta es, et non eris usque in perpetuum."
 

 
[39] QUOD PLUS DEFERTUR VESTIBUS QUAM VIRTUTIBUS
 

 
Cum quidam philosophus in habitu contemptibili principis aulam adisset
et, diu pulsans, non fuisset admissus, set quociens temptasset ingredi,
tociens contigisset repelli, mutavit habitum et assumpsit ornatum: tunc
ad primam vocem aditus patuit venienti. Qui procedens ad principem, pallium
quod gestabat cepit venerabiliter osculari. Super quo princeps, admirans,
cur hoc ageret inquisivit. Philosciphus vero respondit: "Honorantem honoro,
quia quod virtus non potuit, vestis obtinuit." O vanitas vanitatum, plus
honoris defertur vestibus quam virtutibus, plus venustati quam honestati.
 

 
[40] DE FUCACIONE COLORUM
 

 
Artificialis species superducitur, et facies obducitur naturalis, tanquam
hominis artificium artem superet Creatoris. Non sic, non sic. "Considerate,"
inquit, "lilia agri, quomodo crescunt; non laborant, neque nent. Dico autem
vobis quoniam nec Salomon in omni gloria sua coopertus est sicut unum ex
istis." Absit ut adulterinus color comparabilis sit nativo: quin immo,
cum facies adulterino colore fucatur, os abominabili fetore corrumpitur.
"Universa vanitas, omnis homo vivens." Quid enim vanius quam pectere crines,
planare cesariem, tingere genas, unguere faciem, producere supercilia,
quando quidem "fallax sit gracia et vana pulcritudo"? "Omnis caro fenum,
et omnis gloria eius quasi flos feni," "quoniam tanquam fenum velociter
arescit et sicut olera herbarum cito cadit." Ut autem ornatum persone preteream
ne malignius quam verius videar animos succendere, quid vanius quam ornare
mensam mantilibus picturatis, cultellis ebore manicatis, vasis aureis,
vasellis argenteis, cuppis et nappis, vocalibus, gradalibus, scutellis,
coclearibus, furcinulis, salariis, bacilibus, urceolis, capsulis, et flabellis?
Quid prodest pingere cameras, ditare perticas, palliare vestibulum, substernere
pavimentum, componere lectum inflatum plumis, opertum sericis, obductum
cortinis aut etiam canopeo? Scriptum est enim: "Homo cum interierit, non
sumet omnia, n eque d escendet c um e o g loria 
eius.
 

 
[41] QUOD NEMO DE SE GLORIETUR
 

 
Non est qui de cordis mundicia valeat gloriari, quoniam "in multis offendimus
omnes," et "si dixerimus quia peccatum non habemus, nosmetipsos seducimus,
et veritas in nobis non est." Quis est qui vel illud dicere valeat cum
Apostolo: "Nichil michi conscius sum, set non in hoc iustificatus sum?"
"Quis est hic et laudabimus eum?" "Ecce inter sanctos nemo est immutabilis,
celi non sunt mundi in conspectu eius," "et in angelis eius repperit pravitatem."
"Quanto magis abominabilis est et inutilis homo, qui bibit quasi aquam
iniquitatem?" "Penituit Deum quod hominem fecisset in terra, eo quod multa
esset malicia hominum super terram et cuncta cogitacio hominis omni tempore
ad malum est intenta, et ideo, tactus dolore cordis intrinsecus, delevit
hominem quem creavit." Porro superhabundavit malicia, et refriguit caritas
multorum. "Omnes declinaverunt; simul inutiles facti sunt" et cetera. Tota
pene vita mortalium mortalibus est plena peccatis, ut vix valeat inveniri
qui non deivet ad sinistram, qui non revertatur ad vomitum, qui non computrescat
in stercore, cum pocius gloriantur "cum malefecerint et exultant in rebus
pessimis." "Repleti omni iniquitate, malicia, fornicacione, avaricia, nequicia,
pleni invidia, homicidio, contencione, dolo, malignitate, susurrones, detractores,
Deo odibiles, contumeliosi, superbi, elati, inventores malorum, parentibus
non obedientes, insipientes, incompositi, sine affectione, absque federe,
sine misericordia." Talibus et multo peioribus mundus iste repletus est;
habundat enim hereticis, scismaticis, perfidis, tyrannis, symoniacis, ypocritis,
ambiciosis, cupidis, raptoribus, predonibus, violentis, exactoribus, usurariis,
falsariis, impiis, sacrilegis, proditoribus; mendacibus, adulatoribus,
fallacibus, garrulis, versutis, gulosis, ebriosis, adulteris, incestuosis,
mollibus, immundis, pigris, negligentibus, vanis, prodigis, impetuosis,
iracundis, impacientibus, inconstantibus, veneficis, auguribus, periuris,
excecatis, presumptuosis, arrogantibus, incredulis, desperatis, deinde
universis viciis irretitis. Porro "sicut deficit fumus deficient, et sicut
fluit cera a facie ignis, sic peccatores peribunt."
 

 

 
TERCIA PARS 

 
[1] DE PUTREDINE CADAVERUM
 

 
"Exibit spiritus eius, et revertetur in terram suam; in illa die peribunt
omnes cogitaciones eorum." O quot et quanta mortales de mundane provisionis
incertitudine cogitant, set sub repentine mortis articulo repente que cogitaverant
evanescunt. "Sicut umbra cum declinat ablatus sum, et excussus sum sicut
locusta." Exibit ergo spiritus non voluntarius, set invitus, quia cum dolore
dimittet que cum amore possedit, et velit nolit, constitutus est ei terminus
qui preteriri non potest, in quo terra revertetur in terram. Scriptum est
enim: "Terra es, et in terram ibis." Naturale siquidem est ut materiatum
in materiam resolvatur. "Auferet ergo spiritum eorum, et deficient, et
in pulverem suum revertentur." Cum autem morietur homo, hereditabit bestias,
serpentes, et vermes. "Omnes enim in pulvere dormient, et vermes operient
eos." "Sicut vestimentum sic comedet eos vermis, et sicut lanam sic devorabit
eos tinea." "Quasi putredo consumendus sum et quasi vestimentum quod commeditur
a tinea." "Putredini dixi, "Pater meus es; mater mea et soror mea",
vermibus." "Homo putredo, filius eius vermis." Quam turpis pater, quam
vilis mater, quam abominabilis soror! Conceptus est enim homo de sanguine
per ardorem libidinis putrefacto; cuius tandem cadaveri quasi funebres
vermes assistent. Vivus, gignit pediculos et lumbricos; mortuus, generabit
vermes et muscas. Vivus, producit stercus et vomitum; mortuus, producit
putredinem et fetorem. Vivus, hominem unicum inpinguat; mortuus, vermes
plurimos inpinguabit. Quid ergo fetidius humano cadavere? Quid horribilius
homine mortuo? Cuius gratissimus erat amplexus in vita molestus erit eciam
aspectus in morte. Quid, ergo, prosunt divicie? Quid epule? Quid delicie?
Non liberabunt a morte, non defendent a verme, non eripient a fetore. Qui
modo sedebat gloriosus in throno modo iacet despectus in tumulo; qui modo
fulgebat ornatus in aula modo sordet nudus in tumba; qui modo vescebatur
deliciis in cenaculo modo consumitur a vermibus in sepulchro.
 

 
[2] DE TRISTI MEMORIA DAMPNATORUM
 

 
"Vindicta carnis impii vermis et ignis." Uterque duplex: interior qui
rodit et urit cor, exterior qui rodit et urit corpus. "Vermis," inquit,
"eorum non morietur, et ignis non extinguetur." "Dabit Dominus ignem et
vermes in carnes eorum ut urantur et senciant usque in sempiternum." Vermis
consciencie tripliciter lacerabit: affliget memoria, turbabit penitencia,
torquebit angustia. "Venient enim in cogitacione peccatorum suorum timidi,
et transducent illos ex adverso iniquitates eorum," dicentes: "Quid profuit
nobis superbia, et iactancia diviciarum quid contulit nobis? Transierunt
omnia illa tanquam umbra, sicut navis que pertransit fluctuantem aquam
cuius, cum preterierit, non est invenire vestigium." Sic et nos: nati,
continuo desinimus esse; virtutis quidem nullum signum valemus ostendere,
set in malignitate nostra consumpti sumus. Cum ingenti turbacione recogitabunt
que cum nimia delectacione gesserunt, ut stimulus memorie pungat ad penam
quos aculeus nequicie stimulavit ad culpam.
 

 
[3] DE INUTILI PENITENCIA REPROBORUM
 

 
Dicent intra se, penitenciam agentes: "Erravimus a via veritatis, et
iusticie lumen non illuxit nobis." "Tunc incipient dicere montibus: "Cadite
super nos"; et collibus: "Operite nos"." Penitebunt ad penam, set
non conterentur ad veniam. Iustum est enim ut que noluerunt cum potuerunt
cum velint non possint, dedit enim Deus eis locum penitencie et ipsi abusi
sunt eo. Propterea dives ille qui cruciabatur in flamma dicebat ad Abraham:
""Rogo te, pater, ut mittas Lazarum in domum patris mei. Habeo enim quinque
fratres, ut testetur illis, ne et ipsi veniant in hunc locum tormentorum".
Cui cum Abraham respondisset: "Habent Moysen et prophetas; audiant illos",
subiunxit: "Non, pater Abraham, set si quis ex mortuis ierit ad eos,
penitenciam agent"." Agebat et ipse penitenciam in inferno, set quia
cognoscebat illam inutilem, rogabat ut annunciaretur hoc fratribus quatinus
agerent penitenciam in hoc seculo fructuosam, quia tune prodest homini
penitere cum potest ipse peccare.
 

 
[4] DE INEFFABILI ANGUSTIA DAMPNATORUM
 

 
"Videntes turbabuntur timore horribili, pre angustia spiritus gementes
et dicentes: "Hii sunt quos aliquando habuimus in derisum et in similitudinem
improperii; nos insensati vitam illorum estimabamus insaniam et finem illorum
sine honore. Ecce quomodo computati sunt inter filios Dei et inter sanctos
sors illorum est." Supplicium erit malorum intueri gloriam beatorum,
licet forte post finem iudicii. Beati quidem visuri sint reprobos in tormentis,
secundum illud: "Letabitur iustus cum viderit vindictam impiorum." Reprobi
vero visuri non sint beatos in gloria, secundum illud: "Tollatur impius
ne videat gloriam Dei." "Talia dicent in inferno peccatores, quoniam spes
impii tanquam lanugo est que a vento tollitur, et tanquam spuma gracilis
que a procella dispergitur, et tanquam fumus a vento diffusus, et tanquam
memoria hospitis unius diei."
 

 
[5] DE IGNE GEHENNALI
 

 
Ignis gehenne nec lignis nutritur nec flatu succenditur, set a Deo creatus
est inextinguibilis ab origine mundi. Scriptum est: "Devorabit eos ignis
qui non succenditur." Creditur, autem, esse sub terris, secundum illud
propheticum: "Infernus subter conturbatus est in occursu adventus tui."
Set et omnis locus reprobis est penalis, qui semper secum deferunt cruciatum
et ubique contra se tormentum incurrunt. "Producam," inquit, "ignem de
medio tui, qui comedet te." Ignis autem gehenne semper ardebit et nunquam
lucebit, semper uret et nunquam consumet, semper afficiet et nunquam deficiet.
Est enim apud inferos summa tenebrarum obscuritas, immensa penarum acerbitas,
infinita miseriarum immensitas. "Ligatis," inquit, "manibus et pedibus;
mittite eum in tenebras exteriores; ibi erit fletus et stridor dencium."
Singula menbra pro suis peccatis propria sustinebunt tormenta, ut in eo
puniantur in quo peccaverunt. Scriptum est enim: "Per que peccat homo,
per hec et torquetur." Unde qui lingua peccaverat in lingua cruciabatur.
Propter quod ipse clamabat: "Pater Abraham, miserere mei et mitte Lazarum
ut in tingat ex tremum d igiti s ui in a qua 
u t re frigeret l inguam m eam , quia c rucior 
in hac flamma."
 

 
[6] DE TENEBRIS INFERNALIBUS
 

 
Reprobi vero non solum exterioribus set etiam interioribus tenebris
involventur, quia spirituali pariter et corporali luce carebunt. Scriptum
est enim: "Tollatur impius ne videat gloriam Dei," qui solus tunc erit
"in lucem eternam." Tantam enim in penis reprobi tolerabunt angustiam ut
vix aliquid cogitare valeant preter penas, set "illuc dirigent impetum
cogitacionis ubi sencient vim doloris." Sane quidam discipulus fertur apparuisse
magistro post mortem. Quem cum magister intellexisset esse dampnatum, quesivit
ab eo si alique questiones apud inferos verterentur. Qui dicitur respondisse
apud inferos queri quid solummodo non sit pena. Set et Salomon ait: "Nec
opus nec racio nec sapiencia est apud inferos, quo tu properas." Erit enim
in reprobis tanta mentis oblivio, tanta cecitas animi, tanta confusio racionis
ut raro vel nunquam ad cogitandum quicquam de Deo possint assurgere, nedum
ad confitendum valeant respirare. Nam "a mortuo," tanquam ab eo qui non
est, "perit confessio." Scriptum est enim: "Non mortui laudabunt te, Do mine ,
n eque o mnes qui des cendunt in infernum." "Nec infernus
confitebitur tibi, neque mors laudabit te."
 

 
[7] DE CONFUSIONE PENARUM
 

 
"Dimitte me," dicit Iob, "ut plangam paululum do lorem m eum 
antequam va dam , et non re vertar , ad t erram t enebrosam 
et o pertam m ortis ca ligine , t erram m iserie 
et te nebrarum , ubi u mbra m ortis et n ullus or do ,
set sem piternus hor ror inhabitat." Ordo quidem erit in quantitate
penarum, quoniam "in qua mensura mensi fueritis, remecietur vobis," ut
qui gravius peccaverunt, gravius puniantur. "Potentes enim potenter tormenta
patientur." Set ordo non erit in qualitate rerum, quia "de aquis nivium
transibunt ad calorem nimium," ut subita contrariorum mutatio graviorem
inferat cruciatum. Experimento cognovi quod adustus, si frigidis statim
adhibeatur, ardenciorem senciet cruciatum.
 

 
[8] DE INDEFICIENCIA TORMENTORUM
 

 
"Sicut oves in inferno positi sunt; mors depascet eos." Dictum est autem
hoc a simili iumentorum, que non radicitus herbas evellunt, set summitates
solummodo carpunt, ut iterum herbe renascantur ad pastum. Sic et impii,
quasi morte depasti, reviviscent ad mortem ut eternaliter moriantur. "Sic
inconsumptum Ticii semperque renascens non perit, ut possit sepe perire
iecur." Tunc erit mors immortalis; tunc vivent morti qui vite sunt mortui.
Querent mortem et non invenient qui vitam habuerunt et perdiderunt. Audi
Iohannem in Apocalipsi, dicentem: "In diebus illis querent homines mortem
et non invenient eam, et desiderabunt mori, et fugiet mors ab illis." O
mors, quam dulcis esses quibus tam amara fuisti; te solam desideranter
optabunt qui te solam vehementer oderunt.
 

 
[9] QUOD REPROBI NUNQUAM LIBERABUNTUR A PENA
 

 
Nullus sibi blandiatur et dicat quia "Deus non in finem irascetur, neque
in eternum indignabitur," set "miseraciones eius super omnia opera eius,"
quia cum iratus est, non "obliviscitur misereri," nec quicquam eorum que
fecit odit. Assumens in argumentum erroris quod ait Dominus per prophetam:
"Congregabuntur in congregacione unius fascis in lacum, et claudentur in
carcerem, et post multos dies visitabuntur." Homo namque peccavit ad tempus;
non ergo omnes puniet in eternum. O spes inanis, o falsa presumpcio! "Non
credat, frustra errore deceptus, quod aliquo precio redimendus sit," "quoniam
in inferno nulla est redempcio." Congregabuntur ergo peccatores in lacum
et claudentur in carcere, scilicet in inferno, in quo sine corporibus usque
ad diem iudicii torquebuntur, et post multos dies, postquam videlicet resurgent
cum corporibus in novissimo die, visitabuntur non ad salutem set ad vindictam,
quia post diem iudicii gravius punientur. Sic et alibi dicitur: "Visitabo
in virga iniquitates eorum et in ver beribus p eccata e orum ."
Predestinatis ergo Deus irascitur temporaliter, quia "flagellat omnem filium
quem recipit." De quibus illud accipitur: "Non in finem irascetur" et cetera.
Reprobis autem Deus irascitur eternaliter, quia iustum est ut quod impius
in suo prevaricatur eterno Deus ulciscatur in suo. Nam licet peccandi facultas
illum dimittat, ipse tamen non dimittit voluntatem peccandi. Scriptum est
enim: "Superbia eorum qui te oderunt ascendit semper." Non humiliabuntur
reprobi, iam desperati de venia, set malignitas odii in illis tantum excrescet
ut velint illum omnino non esse per quem sciunt se tam infeliciter esse.
Maledicent Altissimo et blasphemabunt Excelsum, conquerentes eum esse malignum
qui creavit illos ad penam et nunquam inclinatur ad veniam. Audi Iohannem
in Apocalipsi, dicentem: "Grando magna descendit de celo in homines, et
blasphemaverunt homines Deum propter plagam grandinis quoniam magna facta
est vehementer." Voluntas ergo dampnati, licet amiserit potestatis effectum,
semper tamen habebit malignitatis affectum, et ipsa erit in inferno supplicium
que fuerat in mundo peccatum, licet forsitan et ibi peccatum sit, set non
meritum pene. Impius ergo, quia semper habebit in se reatum ex culpa, semper
senciet contra se cruciatum ex pena, quia quod ipse per penitenciam non
delevit Deus per indulgenciam non remittet. "Ad magnam ergo pertinet iusticiam
Iudicantis ut nunquam careant in gehenna supplicio qui nunquam voluerunt
in hac vita carere peccato. Voluissent itaque, si potuissent, sine fine
vivere ut potuissent sine fine peccare. Ostendunt enim quod in peccato
semper vivere cupiunt qui nunquam desinunt peccare dum vivunt."
 

 
[10] TESTIMONIA DE SUPPLICIIS ETERNALIBUS
 

 
"Quis," inquit Ysaias, "poterit habitare de vobis cum ardoribus sempiternis?"
"Isti erunt quasi fumus in furore meo, ignis ardens tota die." "Die ac
nocte non extinguetur, set ascendet fumus eius in sempiternum." Ieremias:
"Dabo vos in obprobrium sempiternum et in ignominiam eternam que nunquam
oblivione delebitur." Daniel: "Qui dormient in terre pulvere evigilabunt,
alii in vitam eternam, alii in obprobrium ut videant semper." Salomon:
"Mortuo homine impio, nulla spes erit de eo." Huic extemplo veniet perdicio
sua, et subito conteretur, nec habebit ultra medicinam. Iohannes apostolus:
"Si quis adoraverit bestiam et ymaginem eius, hic bibet de vino ire Dei
et cruciabitur igne et sulphure; et fumus tormentorum eius ascendet in
secula seculorum, nec habebit requiem die ac nocte qui adoravent bestiam
et ymaginem eius." Confirmat hoc Veritas, que dampnandos in iudicio sentencialiter
reprobabit: "Ite, maledicti, in ignem eternum, qui preparatus est diabolo
et angelis eius." Si secundum divinum iudicium "in ore duorum vel trium
testium stat omne verbum," quanto magis in ore tot et tantorum virorum
de proposita veritate constabit.
 

 
[11] DE DIE IUDICII
 

 
"Ecce, dies Domini veniet, crudelis et plenus indignacionis et ire et
furoris, ad ponendam terram in solitudinem et peccatores eius conterendos
de ea, quoniam stelle celi et splendor earum non expandent lumen suum,
obtenebrabitur sol in ortu suo, et luna non splendebit in lumine suo. Et
visitabo super orbem mala et contra impios iniquitatem eorum, et quiescere
faciam superbiam infidelium et arrogancium forcium humiliabo." Dicit Dominus:
"Propter hoc omnes manus dissolventur, et omne cor hominis contabescet
et conteretur. Torciones et dolores tenebunt peccatores; quasi parturiens
dolebunt. Unusquisque ad proximum suum stupebit, facies combuste vultus
eorum." "Dies illa, dies ire, dies tribulacionis et angustie, dies calamitatis
et miserie, dies tenebrarum et caliginis, dies nebule et turbinis, dies
tube et clangoris, quia consummacionem cum festinacione faciet Dominus
cunctis habitantibus terram." "Et superveniet repentina dies illa tanquam
laqueus in omnes qui sedent super faciem terre," quoniam "sicut fulgur
exit ab oriente et apparet usque in occidentem, ita erit adventus Filii
Hominis." "Dies enim Domini sicut fur in nocte ita veniet. Cum dixerint
"Pax et securitas", tunc repentinus eis superveniet interitus, sicut
dolor in utero habenti, et non effugient."
 

 
[12] DE PRECEDENTE TRIBULACIONE
 

 
Precedet, autem, "tribulacio magna, qualis nunquam fuit ab inicio mundi
usque modo, neque fiet. Et nisi fuissent breviati illi dies, non fieret
salva omnis caro." "Surget enim gens contra gentem, et regnum adversus
regnum, et terremotus magni erunt per loca et pestilencie et fames terroresque
de celo et tempestates." "Et erunt signa in sole et luna et stellis, et
in terris pressura gencium pre confusione sonitus maris et fluctuum, arescentibus
hominibus pre timore et expectacione que supervenient universo orbi." "Surgent
pseudochristi et pseudoprophete, et dabunt signa et prodigia ut in errorem
inducantur, si fieri potest, eciam electi." "Tunc revelabitur homo peccati,
filius perdicionis, qui adversatur et extollitur super omne quod dicitur
aut colitur Deus, ita ut in templo Dei sedeat, ostendens se tanquam sit
Deus," "quem Deus interficiet spiritu oris sui." Mittetur, autem, "Helyas
propheta priusquam veniat dies Domini magnus et horribilis, et convertet
corda patrum in filios et corda filiorum ad patres." Cum quo veniet Enoch,
"et prophetabunt diebus mille ducentis sexaginta amicti saccis." "Et cum
finierint testimonium suum, bestia que ascendet de abysso faciet adversus
illos bellum et vincet illos et occidet. Et corpora eorum iacebunt in plateis
civitatis magne ubi Dominus illorum crucifixus est." "Et post tres dies
et dimidium spiritus vite intrabit in eos."
 

 
[13] QUOMODO VENIET IUDICATURUS
 

 
"Statim autem post tribulacionem dierum illorum, sol obscurabitur, et
luna non dabit lumen suum, et stelle cadent de celo, et virtutes celorum
movebuntur; et tunc apparebit signum Filii Hominis in celo. Et plangent
se omnes tribus terre." "Reges, principes, et tribuni, divites et fortes
et omnis servus et liber abscondent se in speluncis et in petris moncium,
et dicent montibus et petris: "Cadite super nos et abscondite nos a facie
Sedentis super thronum et ab ira Agni, quoniam venit dies magnus ire ipsorum,
et quis poterit stare?" "Et mittet angelos suos cum tuba et voce magna,
et congregabunt electos suos a quatuor ventis celi, a summis celorum usque
ad terminos eorum." Tunc "ipse Dominus in iussu et in voce archangeli et
in tuba Dei descendet de celo." Et "omnes qui in monumentis sunt audient
vocem Filii Dei, et procedent boni in resurrectionem vite, mali vero in
resurrectionem iudicii." "Mors et infernus dabunt mortuos suos qui in ipsis
erunt," et "videbit omnis oculus, et qui eum pupugerunt," "Filium Hominis
venientem in nubibus celi cum virtute magna et maiestate." Veniet, autem,
Dominus ad iudicium non solum cum angelis set et cum senatoribus terre
populi sui. "Nobilis in portis vir eius quando sederit cum senatoribus
terre." Sedebunt etenim et ipsi "super sedes duodecim iudicantes duodecim
tribus Israel." "Aspiciebam," inquit, "donec throni positi sunt et Antiquus
Dierum sedit. Vestimentum eius quasi nix candidum, et capilli capitis eius
quasi lana munda, thronus eius quasi flamme ignis, rote eius ignis accensus.
Fluvius igneus rapidusque egrediebatur a facie eius. Milia milium ministrabant
ei, et decies centena milia assistebant ei." "Deus noster manifeste veniet,
Deus noster, et non silebit; ignis in conspectu eius exardescet, et in
circuitu eius tempestas valida." "Nubes et caligo in circuitu eius, iusticia
et iudicium correctio sedis eius." "Et advocavit celum desursum ut discerneret
populum suum." Nam "congregabuntur ante eum omnes gentes, et separabit
eos ab invicem, sicut pastor oves ab hedis; et statuet oves a dextris,
hedos autem a sinistris."
 

 
[14] DE POTENCIA, SAPIENCIA, ET IUSTICIA IUDICIS
 

 
O quantus tunc erit timor et tremor; quantus erit fletus et gemitus!
Nam si "columpne celi contremiscunt et pavent adventum eius," et "angeli
pacis amare flebunt," peccatores autem quid facient? "Si iustus vix salvabitur,
impius et peccator ubi parebunt?" Propterea clamabat propheta: "Non intres
in iudicium cum ser vo t uo , D omine , q uia non
iusti ficabitur in c onspectu t uo o mnis vivens."
"Si enim iniquitates observaveris, Domine, Domine, quis sustinebit?" Quis
non timeat Iudicem potentissimum, sapientissimum, iustissimum íŸÏ potentissimum
quem nemo potest effugere, sapientissimum quem nemo potest latere, iustissimum
quem nemo potest corrumpere vel corripere? "Si fortitudo queritur, robustissimus
est," sapiens corde et fortis robore; "si equitas iudicii, nemo audet pro
me testimonium reddere. Si iustificare me voluero, os meum condempnabit
me; pravum me comprobabit etiam si simplex fuero." "Ipse dixit, et facta
sunt; ipse mandavit, et creata sunt." "Qui vocat stellas et dicunt: "Assumus"."
"Qui facit angelos suos spiritus et ministros suos ignem urentem," cuius
"voluntati nichil omnino resistit," cui "nullum verbum est impossibile,"
cui "flectitur omne genu celestium, terrestrium, et infernorum." Hunc ergo
nemo potest effugere, sicut dicit propheta: "Si ascendero in celum, tu
illuc es; si descendero ad infernum, ades." "Ipse scrutatur renes et corda,"
cuius "oculis omnia nuda sunt et aperta," qui "pluvie guttas et harenam
maris dinumerat," "Deus scienciarum Dominus," prescius omnium et conscius
singulorum, occultus occultorum omnium indagator. Hunc ergo nemo potest
latere, sicut dicit Apostolus: "Non est ulla creatura invisibilis in conspectu
eius." Ipse est "iudex iustus, fortis et longanimis," qui "nec prece nec
precio" nec amore nec odio declinat a semita rectitudinis, set via recta
semper incedens, "nullum malum preterit impunitum, nullum bonum irremuneratum
relinquit." Hunc ergo nemo potest corripere, iuxta quod ait psalmista:
"Tu reddes singulis secundum opera eorum."
 

 
[15] DE DIVINO IUDICIO
 

 
Quis autem non timeat illud examen in quo idem erit accusator et advocatus
et iudex? Accusabit enim cum dicet: "Esurivi, et non dedistis michi manducare;
sitivi, et non dedistis michi bibere." Advocabit cum subdet: "Quamdiu non
fecistis uni de minimis his, nec michi fecistis." Iudicabit cum inferet:
"Discedite a me, maledicti, in ignem eternum." Non erunt testes in illo
iudicio necessarii quia tunc manifesta erunt "abscondita tenebrarum." "Nichil
enim occultum quod non reveletur." "Tunc libri erunt aperti, et iudicabuntur
mortui ex his que scripta sunt in libris secundum opera eorum." Quantus
erit pudor in peccatoribus! Quanta confusio cum eorum nefandissima crimina
cunctis erunt liquido manifesta! "Beati quorum remisse sunt iniquitates
et quorum tecta sunt peccata." Ab illa sentencia nunquam poterit provocari
quia "Pater omne iudicium dedit Filio," "qui claudit et nemo aperit, aperit
et nemo claudit." "Os enim Domini locutum est."
 

 
[16] QUOD NICHIL PRODERIT DAMPNANDIS
 

 
Tunc non proderunt opes, nec defendent honores, nec suffragabuntur amici.
Scriptum est enim: "Argentum eorum et aurum non valebit liberare eos in
die furoris Domini." "Flebunt et plangent reges terre cum viderint fumum
incendii," "propter timorem tormentorum eius." "Quid ergo facietis in die
visitacionis et calamitatis de longe venientis? Ad cuius fugietis auxilium?"
"Unusquisque onus suum portabit." "Anima que peccaverit, ipsa morietur."
O districtum iudicium, in quo non solum de factis, set "de omni verbo ocioso
quodcumque lucuti fuerint homines, reddituri sunt racionem," in quo usque
ad novissimum quadrantem exigetur debitum cum usuris. "Quis ergo poterit
fugere a ventura ira?" "Mittet ergo Filius Hominis angelos suos, et colligent
de regno eius omnia scandala et eos qui faciunt iniquitatem"; alligabunt
in fasciculos ad comburendum "et mittent eos in caminum ignis ardentis.
Ibi erit fletus" et gemitus, eiulatus et ululatus, luctus et cruciatus,
stridor et clamor, timor et tremor, labor et dolor, ardor et fetor, obscuritas
et anxietas, acerbitas et asperitas, calamitas et egestas, angustia et
tristicia, oblivio et confusio, torciones et punctiones, amaritudines et
terrores, fames et sitis, frigus et cauma, sulphur et ignis ardens in secula
seculorum. 

 
Explicit Liber de Miseria Condicionis Humane Editus a Lothario, Diacono-Cardinali
Sanctorum Sergii et Bachii, Qui Postea Innocencius Papa Tercius Appellatus
Est.
 
 
 
 
 
	 Christian Latin 
	 The Latin Library 
	 The Classics Page