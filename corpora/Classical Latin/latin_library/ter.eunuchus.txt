Terence: Eunuchus
		 

		 
		 
	 
	
 

 P. TERENTI AFRI EVNVCHVS
 

 

 
 DIDASCALIA 

 
 INCIPIT EVNVCHVS TERENTI 
 ACTA LVDIS MEGALENSIBVS 
 L. POSTVMIO ALBINO L. CORNELIO MERVLA AEDILIBVS CVRVLIBVS 
 EGERE L. AMBIVIVS TVRPIO L. ATILIVS PRAENESTINVS 
 MODOS FECIT FLACCVS CLAVDI 
 TIBIIS DVABVS DEXTRIS 
 GRAECA MENANDRV 
 FACTA II M. VALERIO C. FANNIO COS. 

 
 PERSONAE 

 
 (PROLOGVS) 
 PHAEDRIA ADVLESCENS 
 PARMENO SERVOS 
 THAIS MERETRIX 
 GNATHO PARASITVS 
 CHAEREA ADVLESCENS 
 THRASO MILES 
 PYTHIAS ANCILLA 
 CHREMES ADVLESCENS 
 ANTIPHO ADVLESCENS 
 DORIAS ANCILLA 
 DORVS EVNVCHVS 
 SANGA SERVOS 
 SOPHRONA NVTRIX 
 SENEX (DEMEA seu LACHES) 
 (CANTOR) 

 
 PERIOCHA 
 C. SVLPICI APOLLINARIS 
 

 
Sororem falso dictitatam Thaidis 
id ipsum ignorans miles advexit Thraso 
ipsique donat. erat haec civis Attica. 
eidem eunuchum, quem emerat, tradi iubet 
Thaidis amator Phaedria ac rus ipse abit 
Thrasoni oratus biduum concederet. 
ephebus frater Phaedriae puellulam 
cum deperiret dono missam Thaidi, 
ornatu eunuchi induitur (suadet Parmeno): 
introiit, vitiat virginem. sed Atticus 
civis repertus frater eius conlocat 
vitiatam ephebo; Phaedriam exorat Thraso.
 

 
 PROLOGVS 
 

 
Si quisquamst qui placere se studeat bonis 
quam plurimis et minime multos laedere, 
in is poeta hic nomen profitetur suom. 
tum siquis est qui dictum in se inclementius 
existumavit esse, sic existumet      5 
responsum, non dictum esse, quia laesit prior. 
qui bene vortendo et easdem scribendo male 
ex Graecis bonis Latinas fecit non bonas, 
idem Menandri Phasma nunc nuper dedit, 
atque in Thesauro scripsit causam dicere   10 
prius unde petitur, aurum qua re sit suom, 
quam illic qui petit, unde is sit thensaurus sibi 
aut unde in patrium monumentum pervenerit. 
de(h)inc ne frustretur ipse se aut sic cogitet 
"defunctu' iam sum, nil est quod dicat mihi":  15 
is ne erret moneo, et desinat lacessere. 
habeo alia multa quae nunc condonabitur, 
quae proferentur post si perget laedere 
ita ut facere instituit. quam nunc acturi sumus 
Menandri Eunuchum, postquam aediles emerunt, 20 
perfecit sibi ut inspiciundi esset copia. 
magistratu' quom ibi adesset occeptast agi. 
exclamat furem, non poetam fabulam 
dedisse et nil dedisse verborum tamen: 
Colacem esse Naevi, et Plauti veterem fabulam; 25 
parasiti personam inde ablatam et militis. 
si id est peccatum, peccatum inprudentiast 
poetae, non quo furtum facere studuerit. 
id ita esse vos iam iudicare poteritis. 
Colax Menandrist: in east parasitus Colax  30 
et miles gloriosus: &lt;ea>s se non negat 
personas transtulisse in Eunuchum suam 
ex Graeca; sed eas fabulas factas prius 
Latinas scisse sese id vero pernegat. 
quod si personis isdem huic uti non licet:  35 
qui mage licet currentem servom scribere, 
bonas matronas facere, meretrices malas, 
parasitum edacem, gloriosum militem, 
puerum supponi, falli per servom senem, 
amare odisse suspicari? denique     40 
nullumst iam dictum quod non dictum sit prius. 
qua re aequom est vos cognoscere atque ignoscere 
quae veteres factitarunt si faciunt novi. 
date operam, cum silentio animum attendite, 
ut pernoscati' quid sibi Eunuchus velit.  45
 

 
 ACTVS I 

 
 Phaedria Parmeno 
 

 
 I.i 
 PH. Quid igitur faciam? non eam ne nunc quidem 
quom accersor ultro? an potius ita me comparem 
non perpeti meretricum contumelias? 
exclusit; revocat: redeam? non si me obsecret. 
 PA. siquidem hercle possis, nil prius neque fortius. 50 
verum si incipies neque pertendes gnaviter 
atque, ubi pati non poteri', quom nemo expetet, 
infecta pace ultro ad eam venies indicans 
te amare et ferre non posse: actumst, ilicet, 
peristi: eludet ubi te victum senserit.    55 
proin tu, dum est tempus, etiam atque etiam cogita, 
ere: quae res in se neque consilium neque modum 
habet ullum, eam consilio regere non potes. 
in amore haec omnia insunt vitia: iniuriae, 
suspiciones, inimicitiae, indutiae,     60 
bellum, pax rursum: incerta haec si tu postules 
ratione certa facere, nihilo plus agas 
quam si des operam ut cum ratione insanias. 
et quod nunc tute tecum iratus cogitas 
"egon illam, quae illum, quae me, quae non . . ! sine modo, 65 
mori me malim: sentiet qui vir siem": 
haec verba una mehercle falsa lacrimula 
quam oculos terendo misere vix vi expresserit, 
restinguet, et te ultro accusabit, et dabis 
ultro supplicium. PH. o indignum facinu'! nunc ego 70 
et illam scelestam esse et me miserum sentio: 
et taedet et amore ardeo, et prudens sciens, 
vivos vidensque pereo, nec quid agam scio. 
 PA. quid agas? nisi ut te redimas captum quam queas 
minimo; si nequeas paullulo, at quanti queas;   75 
et ne te adflictes. PH. itane suades? PA. si sapis, 
neque praeter quam quas ipse amor molestias 
habet addas, et illas quas habet recte feras. 
sed ecca&lt;m> ipsa egreditur, nostri fundi calamitas; 
nam quod nos capere oportet haec intercipit.  80 

 
 Thais Phaedria Parmeno 
 

 
 I.ii 
 TH. Miseram me, vereor ne illud graviu' Phaedria 
tulerit neve aliorsum atque ego feci acceperit, 
quod heri intro missu' non est. PH. totus, Parmeno, 
tremo horreoque, postquam aspexi hanc. PA. bono animo es: 
accede ad ignem hunc, iam calesces plus satis.    85 
 TH. quis hic loquitur? ehem tun hic eras, mi Phaedria? 
quid hic stabas? quor non recta intro ibas? PA. ceterum 
de exclusione verbum nullum? TH. quid taces? 
 PH. sane quia vero haec mihi patent semper fores 
aut quia sum apud te primu'. TH. missa istaec face.  90 
 PH. quid "missa"? o Thais, Thais, utinam esset mihi 
pars aequa amori' tecum ac pariter fieret, 
ut aut hoc tibi doleret itidem ut mihi dolet 
aut ego istuc abs te factum nihili penderem! 
 TH. ne crucia te obsecro, anime mi, &lt;mi> Phaedria. 95 
non pol quo quemquam plus amem aut plus diligam 
&lt;eo> feci; sed ita erat res, faciundum fuit. 
 PA. credo, ut fit, misera prae amore exclusti hunc foras. 
 TH. sicin agi', Parmeno? age; sed huc qua gratia 
te accersi iussi, ausculta. PH. fiat. TH. dic mihi  100 
hoc primum, potin est hic tacere? PA. egon? optume. 
verum heus tu, hac lege tibi meam adstringo fidem: 
quae vera audivi taceo et contineo optume; 
sin falsum aut vanum aut finctumst, continuo palamst: 
plenus rimarum sum, hac atque illac perfluo.    105 
proin tu, taceri si vis, vera dicito. 
 TH. Samia mihi mater fuit: ea habitabat Rhodi. 
 PA. potest taceri hoc. TH. ibi tum matri parvolam 
puellam dono quidam mercator dedit 
ex Attica hinc abreptam. PH. civemne? TH. arbitror; 110 
certum non scimu': matri' nomen et patris 
dicebat ipsa: patriam et signa cetera 
neque scibat neque per aetatem etiam potis erat. 
mercator hoc addebat: e praedonibus, 
unde emerat, se audisse abreptam e Sunio.  115 
mater ubi accepit, coepit studiose omnia 
docere, educere, ita ut&lt;i> si esset filia. 
sororem plerique esse credebant meam. 
ego cum illo, quocum tum uno rem habebam hospite, 
abii huc: qui mihi reliquit haec quae habeo omnia.  120 
 PA. utrumque hoc falsumst: effluet. TH. qui istuc? PA. 
quia 
neque tu uno eras contenta neque solus dedit; 
nam hic quoque bonam magnamque partem ad te attulit. 
 TH. itast; sed sine me pervenire quo volo. 
interea miles qui me amare occeperat    125 
in Cariamst profectu'; te interea loci 
cognovi. tute scis postilla quam intumum 
habeam te et mea consilia ut tibi credam omnia. 
 PH. ne hoc quidem tacebit Parmeno. PA. oh dubiumne id
est? 
 TH. hoc agite, amabo. mater mea illic mortuast  130 
nuper; eiu' frater aliquantum ad remst avidior. 
is ubi esse hanc forma videt honesta virginem 
et fidibu' scire, pretium sperans ilico 
producit, vendit. forte fortuna adfuit 
hic meus amicus: emit &lt;ea>m dono mihi   135 
inprudens harum rerum ignaru'que omnium. 
is venit: postquam sensit me tecum quoque 
rem habere, fingit causas ne det sedulo: 
ait, si fidem habeat se iri praepositum tibi 
apud me, ac non id metuat, ne, ubi acceperim,  140 
sese relinquam, velle se illam mihi dare; 
verum id vereri. sed ego quantum suspicor, 
ad virginem animum adiecit. PH. etiamne amplius? 
 TH. nil; nam quaesivi. nunc ego &lt;ea>m, mi Phaedria, 
multae sunt causae quam ob rem cupio abducere:  145 
primum quod soror est dicta; praeterea ut suis 
restituam ac reddam. sola sum; habeo hic neminem 
neque amicum neque cognatum: quam ob rem, Phaedria, 
cupio aliquos parere amicos beneficio meo. 
id amabo adiuta me, quo id fiat facilius:   150 
sine illum priores partis hosce aliquot dies 
apud me habere. nil respondes? PH. pessuma, 
egon quicquam cum istis factis tibi respondeam? 
 PA. eu noster, laudo: tandem perdoluit: vir es. 
 PH. aut ego nescibam quorsum tu ires? "parvola  155 
hinc est abrepta; eduxit mater pro sua; 
soror dictast; cupio abducere, ut reddam suis": 
nempe omnia haec nunc verba huc redeunt denique: 
ego excludor, ille&#151;recipitur. qua gratia? 
nisi si illum plus amas quam me et istam nunc times  160 
quae advectast ne illum talem praeripiat tibi. 
 TH. ego[n] id timeo? PH. quid te ergo aliud sollicitat?
cedo. 
num solus ille dona dat? num ubi meam 
benignitatem sensisti in te claudier? 
nonne ubi mi dixti cupere te ex Aethiopia   165 
ancillulam, relictis rebus omnibus 
quaesivi? porro eunuchum dixti velle te, 
quia solae utuntur is reginae; repperi, 
heri minas viginti pro ambobus dedi. 
tamen contemptus abs te haec habui in memoria:  170 
ob haec facta abs te spernor? TH. quid istic, Phaedria? 
quamquam illam cupio abducere atque hac re arbitror 
id fieri posse maxume, verum tamen 
potius quam te inimicum habeam, faciam ut iusseris. 
 PH. utinam istuc verbum ex animo ac vere diceres  175 
"potius quam te inimicum habeam"! si istuc crederem 
sincere dici, quidvis possem perpeti. 
 PA. labascit victus uno verbo quam cito! 
 TH. ego non ex animo misera dico? quam ioco 
rem voluisti a me tandem, quin perfeceris?   180 
ego impetrare nequeo hoc abs te, biduom 
saltem ut concedas solum. PH. siquidem biduom: 
verum ne fiant isti viginti dies. 
 TH. profecto non plus biduom aut . . PH. "aut" nil moror. 
 TH. non fiet: hoc modo sine te exorem. PH. scilicet  185 
faciundumst quod vis. TH. merito te amo, bene facis. 
 PH. rus ibo: ibi hoc me macerabo biduom. 
ita facere certumst: mos gerundust Thaidi. 
tu, Parmeno, huc fac illi adducantur. PA. maxume. 
 PH. in hoc biduom, Thais, vale. TH. mi Phaedria,  190 
et tu. numquid vis aliud? PH. egone quid velim? 
cum milite istoc praesens absens ut sies; 
dies noctesque me ames, me desideres, 
me somnies, me exspectes, de me cogites, 
me speres, me te oblectes, mecum tota sis:     195 
meu' fac sis postremo animu' quando ego sum tuos.&#151; 
 TH. me miseram, fors[it]an hic mihi parvam habeat fidem 
atque ex aliarum ingeniis nunc me iudicet. 
ego pol, quae mihi sum conscia, hoc certo scio 
neque me finxisse falsi quicquam neque meo   200 
cordi esse quemquam cariorem hoc Phaedria. 
et quidquid huiu' feci causa virginis 
feci; nam me eiu' fratrem spero propemodum 
iam repperisse, adulescentem adeo nobilem; 
et is hodie venturum ad me constituit domum.  205 
concedam hinc intro atque exspectabo dum venit.
 

 
 ACTVS II 

 
 Phaedria Parmeno 
 

 
 II.i 
 PH. Fac, ita ut iussi, deducantur isti. PA. faciam. PH. 
at diligenter. 
 PA. fiet. PH. at mature. PA. fiet. PH. 
satine hoc mandatumst tibi? PA. ah 
rogitare, quasi difficile sit! 
utinam tam aliquid invenire facile possis, Phaedria,     210 
quam hoc peribit. PH. ego quoque una pereo, quod mist carius; 
ne istuc tam iniquo patiare animo. PA. minime: qui effectum
dabo. 
sed numquid aliud imperas? 
 PH. munu' nostrum ornato verbis, quod poteris, et istum aemulum, 
quod poteris, ab ea pellito.               215 
 PA. memini, tam etsi nullu' moneas. PH. ego rus ibo atque
ibi manebo. 
 PA. censeo. PH. sed heus tu. PA. quid vis? PH. 
censen posse me obfirmare et 
perpeti ne redeam interea? PA. tene? non hercle arbitror; 
nam aut iam revortere aut mox noctu te adiget horsum insomnia. 
 PH. opu' faciam, ut defetiger usque, ingratiis ut dormiam.    220 
 PA. vigilabi' lassus: hoc plus facies. PH. abi, nil dicis,
Parmeno. 
eiciunda hercle haec est mollities animi; nimi' me indulgeo. 
tandem non ego illam caream, si sit opu', vel totum triduom? PA. 
hui 
univorsum triduom? vide quid agas. PH. stat sententia.&#151; 
 PA. di boni, quid hoc morbist? adeon homines inmutarier    225 
ex amore ut non cognoscas &lt;eu>ndem esse! hoc nemo fuit 
minus ineptu', mage severu' quisquam nec mage continens. 
sed quis hic est qui huc pergit? attat hi(c)quidem est parasitus Gnatho 
militis: ducit secum una virginem dono huic. papae 
facie honesta! mirum ni ego me turpiter hodie hic dabo     230 
cum m&lt;eo> decrepito hoc eunucho. haec superat ipsam Thaidem.
 

 
 Gnatho Parmeno 
 

 
 II.ii 
 GN. Di inmortales, homini homo quid praestat? stulto intellegens 
quid inter est? hoc adeo ex hac re venit in mentem mihi: 
conveni hodie adveniens quendam m&lt;ei> loci hinc atque ordinis, 
hominem haud inpurum, itidem patria qui abligurrierat bona:  235 
video sentum squalidum aegrum, pannis annisque obsitum. "oh 
quid istuc" inquam "ornatist?" "quoniam miser quod habui perdidi, em 
quo redactu' sum. omnes noti me atque amici deserunt." 
hic ego illum contempsi prae me: "quid homo" inquam "ignavissime? 
itan parasti te ut spes nulla relicua in te s&lt;ie>t tibi?       240 
simul consilium cum re amisti? viden me ex &lt;eo>dem ortum loco? 
qui color nitor vestitu', quae habitudost corporis! 
omnia habeo neque quicquam habeo; nil quom est, nil defit tamen." 
"at ego infelix neque ridiculus esse neque plagas pati 
possum." "quid? tu his rebu' credi' fieri? tota erras via.   245 
olim isti f&lt;ui>t generi quondam quaestus apud saeclum prius: 
hoc novomst aucupium; ego adeo hanc primus inveni viam. 
est genus hominum qui esse primos se omnium rerum volunt 
nec sunt: hos consector; hisce ego non paro me ut rideant, 
sed eis ultro adrideo et eorum ingenia admiror simul.    250 
quidquid dicunt laudo; id rursum si negant, laudo id quoque; 
negat quis: nego; ait: aio; postremo imperavi egomet mihi 
omnia adsentari. is quaestu' nunc est multo uberrimus." 
 PA. scitum hercle hominem! hic homines prorsum ex stultis insanos
facit. 
 GN. dum haec loquimur, interealoci ad macellum ubi advenimus,  255 
concurrunt laeti mi obviam cuppedenarii omnes, 
cetarii lanii coqui fartores piscatores, 
quibus et re salva et perdita profueram et prosum saepe: 
salutant, ad cenam vocant, adventum gratulantur. 
ille ubi miser famelicus videt mi esse tantum honorem et     260 
tam facile victum quaerere, ibi homo coepit me obsecrare 
ut sibi liceret discere id de me: sectari iussi, 
si potis est, tamquam philosophorum habent disciplinae ex ipsis 
vocabula, parasiti ita ut Gnathonici vocentur. 
 PA. viden otium et cibu' quid facit alienu'? GN. sed
ego cesso  265 
ad Thaidem hanc deducere et rogare ad cenam ut veniat? 
sed Parmenonem ante ostium Thaini' tristem video, 
rivali' servom: salva res[es]t. nimirum hic homines frigent. 
nebulonem hunc certumst ludere. PA. hisce hoc munere arbitrantur 
suam Thaidem esse. GN. plurima salute Parmenonem     270 
summum suom inpertit Gnatho. quid agitur? PA. statur. GN. 
video. 
num quid nam hic quod nolis vides? PA. te. GN. credo;
at numquid aliud? 
 PA. qui dum? GN. quia tristi's. PA. nil quidem.
 GN. 
ne sis; sed quid videtur 
hoc tibi mancupium? PA. non malum hercle. GN. uro hominem.
 PA. 
ut 
  falsus animist! 
 GN. quam hoc munu' gratum Thaidi arbitrare esse? PA. 
hoc nunc dicis 275 
eiectos hinc nos: omnium rerum, heus, vicissitudost. 
 GN. sex ego te totos, Parmeno, hos mensis quietum reddam 
ne sursum d&lt;eo>rsum cursites neve usque ad lucem vigiles. 
ecquid beo te? PA. men? papae. GN. sic soleo amicos.
 PA. 
laudo. 
 GN. detineo te: fortasse tu profectus alio fueras.     280 
 PA. nusquam. GN. tum tu igitur paullulum da mi operae:
fac ut admittar 
ad illam. PA. age modo, i: nunc tibi patent fores hae quia istam
ducis. 
 GN. numquem evocari hinc vis foras? PA. sine biduom hoc
praetereat: 
qui mihi nunc uno digitulo fores aperis fortunatus, 
ne tu istas faxo calcibus saepe insultabi' frustra.      285 
 GN. etiamnunc tu hic stas, Parmeno? eho numnam hic relictu's
custos, 
nequis forte internuntius clam a milite ad istam curset? 
 PA. facete dictum: mira vero militi qui placeat?&#151; 
sed video erilem filium minorem huc advenire. 
miror quid ex Piraeo abierit; nam ibi custos publice est nunc. 290 
non temere est; et properans venit: nescioquid circumspectat.
 

 
 Chaerea Parmeno 
 

 
 II.iii 
 CH. Occidi! 
neque virgost usquam neque ego, qui illam e conspectu amisi meo. 
ubi quaeram, ubi investigem, quem perconter, quam insistam viam 
incertu' sum. una haec spes est: ubi ubi est, diu celari non potest.  295 
o faciem pulchram! deleo omnis de(h)inc ex animo mulieres: 
taedet cotidianarum harum formarum. PA. ecce autem alterum! 
nescioquid de amore loquitur: o infortunatum senem! 
hic vero est qui si occeperit, 
ludum iocumque dices f&lt;ui>sse illum alterum,  300 
praeut huiu' rabies quae dabit. 
 CH. ut illum di d&lt;eae>que senium perdant qui me hodie remoratus
est; 
meque adeo qui &lt;ei> restiterim; tum autem qui illum flocci fecerim. 
sed eccum Parmenonem. salve. PA. quid tu's tristi'? quidve's
alacris? 
unde is? CH. egone? nescio hercle,      305 
neque unde eam neque quorsum eam: ita prorsu' sum oblitus mei. 
 PA. qui quaeso? CH. amo. PA. hem. CH. nunc,
Parmeno, ostendes te qui vir sies. 
scis te mihi saepe pollicitum esse "Chaerea, aliquid inveni 
modo quod ames: in ea re utilitatem ego faciam ut cognoscas meam", 
quom in cellulam ad te patri' penum omnem congerebam clanculum.  310 
 PA. age, inepte. CH. hoc hercle factumst. fac sis nunc
promissa adpareant, 
si adeo digna res[es]t ubi tu nervos intendas tuos. 
haud simili' virgost virginum nostrarum, quas matres student 
demissis umeris esse, vincto pectore, ut gracilae sient. 
siquaest habitior paullo pugilem esse aiunt, deducunt cibum:   315 
tam etsi bonast natura, reddunt curatura iunceas: 
itaque ergo amantur. PA. quid tua istaec? CH. nova figura
oris. PA. papae. 
 CH. color veru', corpu' solidum et suci plenum. PA. anni?
 CH. 
anni? sedecim. 
 PA. flos ipse. CH. &lt;ipsam> hanc tu mihi vel vi vel
clam vel precario 
fac tradas: mea nil refert dum potiar modo.      320 
 PA. quid? virgo quoiast? CH. nescio hercle. PA. 
undest? CH. tantundem. 
  PA. ubi habitat? 
 CH. ne id quidem. PA. ubi vidisti? CH. in via.
 PA. 
qua ratione eam amisti? 
 CH. id equidem adveniens mecum stomachabar modo, 
nec quemquam ego esse hominem arbitror quoi mage bonae 
felicitates omnes advorsae sient.      325 
quid hoc est sceleri'? perii. PA. quid factumst? CH. 
rogas? 
patris cognatum atque aequalem Archidemidem 
nostin? PA. quidni? CH. is, dum hanc sequor, fit mi obviam. 
 PA. incommode hercle. CH. immo enimvero infeliciter; 
nam incommoda alia sunt dicenda, Parmeno.    330 
illum liquet mihi deierare his mensibus 
sex septem prorsum non vidisse proxumis, 
nisi nunc quom minime vellem minimeque opu' fuit. 
eho nonne hoc monstri similest? quid ais? PA. maxume. 
 CH. continuo occurrit ad me, quam longe quidem,  335 
incurvo' tremulu' labiis demissis gemens: 
"heus heus tibi dico, Chaerea" inquit. restiti. 
"scin quid ego te volebam?" "dic." "cras est mihi 
iudicium." "quid tum?" "ut diligenter nunties 
patri, advocatu' mane mi esse ut meminerit."   340 
dum haec dicit abiit hora. rogo numquid velit. 
"recte" inquit. abeo. quom huc respicio ad virginem, 
illa se[se] interea commodum huc advorterat 
in hanc nostram plateam. PA. mirum ni hanc dicit, modo 
huic quae datast dono. CH. huc quom advenio nulla erat. 345 
 PA. comites secuti scilicet sunt virginem? 
 CH. verum: parasitu' cum ancilla. PA. ipsast: ilicet. 
desine; iam conclamatumst. CH. alias res agis. 
 PA. istuc ago equidem. CH. nostin quae sit, dic mihi,
aut 
vidistin? PA. vidi novi scio quo abducta sit.      350 
 CH. eho Parmeno mi, nostin? [ PA. novi. CH. ] et
scis ubi siet? 
 PA. huc deductast ad meretricem Thaidem: &lt;ei> dono datast. 
 CH. quis is est tam potens cum tanto munere hoc? PA. 
miles Thraso, 
Phaedriae rivali'. CH. duras fratri' partis praedicas. 
 PA. immo enim si scias quod donum huic dono contra conparet,  355 
[tum] magis id dicas. CH. quodnam quaeso hercle? PA. 
eunuchum. CH. 
 illumne obsecro 
inhonestum hominem, quem mercatus est heri, senem mulierem? 
 PA. istunc ipsum. CH. homo quatietur certe cum dono foras. 
sed istam Thaidem non scivi nobis vicinam. PA. haud diust. 
 CH. perii, numquamne etiam me illam vidisse! eho dum dic mihi: 360 
estne, ut fertur, forma? PA. sane. CH. at nil ad nostram
hanc? PA. alia rest. 
 CH. obsecro hercle, Parmeno, fac ut potiar. PA. faciam
sedulo ac 
dabo operam, adiuvabo: numquid me aliud? CH. quo nunc is? PA. 
domum, 
ut mancupia haec, ita ut&lt;i> iussit frater, ducam ad Thaidem. 
 CH. o fortunatum istum eunuchum quiquidem in hanc detur domum! 365 
 PA. quid ita? CH. rogitas? summa forma semper conservam
domi 
videbit conloquetur aderit una in unis aedibus, 
cibum non numquam capiet cum ea, interdum propter dormiet. 
 PA. quid si nunc tute fortunatu' fias? CH. qua re, Parmeno? 
responde. PA. capias tu illi(u)s vestem. CH. vestem?
quid tum postea?  370 
 PA. pro illo te ducam. CH. audio. PA. te esse
illum dicam. CH. intellego. 
 PA. tu illis fruare commodis quibu' tu illum dicebas modo: 
cibum una capias, adsis tangas ludas propter dormias; 
quandoquidem illarum neque te quisquam novit neque scit qui sies. 
praeterea forma et aetas ipsast facile ut pro eunucho probes.    375 
 CH. dixti pulchre: numquam vidi meliu' consilium dari. 
age eamus intro nunciam: orna me abduc duc quantum potest. 
 PA. quid agi'? iocabar equidem. CH. garris. PA. 
perii, quid ego egi miser! 
quo trudi'? perculeris iam tu me. tibi equidem dico, mane. 
 CH. eamu'. PA. pergin? CH. certumst. PA. 
vide ne nimium calidum  380 
  hoc sit modo. 
 CH. non est profecto: sine. PA. at enim istaec in me
cudetur faba. CH. ah. 
 PA. flagitium facimus. CH. an id flagitiumst si in domum
meretriciam 
deducar et illis crucibu', quae nos nostramque adulescentiam 
habent despicatam et quae nos semper omnibus cruciant modis, 
nunc referam gratiam atque eas itidem fallam, ut ab is fallimur?  385 
an potius haec patri aequomst fieri ut a me ludatur dolis? 
quod qui rescierint, culpent; illud merito factum omnes putent. 
 PA. quid istic? si certumst facere, facias; verum ne post conferas 
culpam in me. CH. non faciam. PA. iubesne? CH. 
iubeam? cogo atque impero: 
numquam defugiam auctoritatem. sequere. PA. di vortant bene!    390
 

 
 ACTVS III 

 
 Thraso Gnatho Parmeno 
 

 
 III.i 
 TH. Magnas vero agere gratias Thais mihi? 
 GN. ingentis. TH. &lt;ai>n tu, laetast? GN. non
tam ipso quidem 
dono quam abs te datum esse: id vero serio 
triumphat. PA. hoc proviso ut, ubi tempus siet, 
deducam. sed eccum militem. TH. est istuc datum  395 
profecto ut grata mihi sint quae facio omnia. 
 GN. advorti hercle animum. TH. vel rex semper maxumas 
mihi agebat quidquid feceram: aliis non item. 
 GN. labore alieno magno partam gloriam 
verbis saepe in se transmovet qui habet salem;   400 
quod in test. TH. habes. GN. rex te ergo in oculis .
. TH. scilicet. 
 GN. gestare. TH. vero: credere omnem exercitum, 
consilia. GN. mirum. TH. tum sicubi eum satietas 
hominum aut negoti siquando odium ceperat, 
requiescere ubi volebat, quasi . . nostin? GN. scio:  405 
quasi ubi illam exspueret miseriam ex animo. TH. tenes. 
tum me convivam solum abducebat sibi. GN. hui 
regem elegantem narras. TH. immo sic homost: 
perpaucorum hominum. GN. immo nullorum arbitror, 
si tecum vivit. TH. invidere omnes mihi,    410 
mordere clanculum: ego non flocci pendere: 
illi invidere misere; verum unus tamen 
inpense, elephantis quem Indicis praefecerat. 
is ubi molestu' magis est, "quaeso" inquam "Strato, 
eon es ferox quia habes imperium in beluas?"  415 
 GN. pulchre mehercle dictum et sapienter. papae 
iugularas hominem. quid ille? TH. mutus ilico. 
 GN. quidni esset? PA. di vostram fidem, hominem perditum 
miserumque et illum sacrilegum! TH. quid illud, Gnatho, 
quo pacto Rhodium tetigerim in convivio,    420 
numquam tibi dixi? GN. numquam; sed narra obsecro. 
(plus miliens audivi.) TH. una in convivio 
erat hic, quem dico, Rhodius adulescentulus. 
forte habui scortum: coepit ad id adludere 
et me inridere. "quid ais" inquam homini "inpudens?  425 
lepu' tute's, pulpamentum quaeris?" GN. hahahae. 
 TH. quid est? GN. facete lepide laute nil supra. 
tuomne, obsecro te, hoc dictum erat? vetu' credidi. 
 TH. audieras? GN. saepe, et fertur in primis. TH. 
meumst. 
 GN. dolet dictum inprudenti adulescenti et libero.  430 
 PA. at te di perdant! GN. quid ille quaeso? TH. 
perditus: 
risu omnes qui aderant emoriri. denique 
metuebant omnes iam me. GN. haud iniuria. 
 TH. sed heus tu, purgon ego me de istac Thaidi, 
quod eam me amare suspicatast? GN. nil minus.   435 
immo auge mage suspicionem. TH. quor? GN. rogas? 
scin, si quando illa mentionem Phaedriae 
facit aut si laudat, te ut male urat? TH. sentio. 
 GN. id ut ne fiat haec res solast remedio: 
ubi nominabit Phaedriam, tu Pamphilam   440 
continuo; siquando illa dicet "Phaedriam 
intro mittamu' comissatum," Pamphilam 
cantatum provocemu'; si laudabit haec 
illiu' formam, tu huiu' contra. denique 
par pro pari referto quod eam mordeat.    445 
 TH. siquidem me amaret, tum istuc prodesset, Gnatho. 
 GN. quando illud quod tu das exspectat atque amat, 
iamdudum te amat, iamdudum illi facile fit 
quod doleat; metuit semper quem ipsa nunc capit 
fructum nequando iratu' tu alio conferas.   450 
 TH. bene dixti, ac mihi istuc non in mentem venerat. 
 GN. ridiculum; non enim cogitaras. ceterum 
idem hoc tute meliu' quanto invenisses, Thraso!
 

 
 Thais Thraso Gnatho Parmeno Pythias 
 

 
 III.ii 
 TH. Audire vocem visa sum modo militis. 
atque eccum. salve, mi Thraso. THR. o Thais mea,  455 
m&lt;eu>m savium, quid agitur? ecquid nos amas 
de fidicina istac? PA. quam venuste! quod dedit 
principium adveniens! TH. plurimum merito tuo. 
 GN. eamus ergo ad cenam. quid stas? PA. em alterum: 
ex homine hunc natum dicas? TH. ubi vis, non moror.  460 
 PA. adibo atque adsimulabo quasi nunc exeam. 
ituran, Thais, quopiam es? TH. ehem Parmeno: 
bene fecisti; hodie itura . . PA. quo? TH. quid, hunc
non vides? 
 PA. video et me taedet. ubi vis, dona adsunt tibi 
a Phaedria. THR. quid stamu'? quor non imus hinc?  465 
 PA. quaeso hercle ut liceat, pace quod fiat tua, 
dare huic quae volumu', convenire et conloqui. 
 THR. perpulchra credo dona aut nostri similia. 
 PA. res indicabit. heus iubete istos foras 
exire, quos iussi, ocius. procede tu huc:     470 
ex Aethiopiast usque haec. THR. hic sunt tres minae. 
 GN. vix. PA. ubi tu es, Dore? accede huc. em eunuchum
tibi, 
quam liberali facie, quam aetate integra! 
 TH. ita me di ament, honestust. PA. quid tu ais, Gnatho? 
numquid habes quod contemnas? quid tu autem, Thraso?  475 
tacent: sati' laudant. fac periclum in litteris, 
fac in palaestra, in musicis: quae liberum 
scire aequomst adulescentem, sollertem dabo. 
 THR. ego illum eunuchum, si opu' siet, vel sobrius . . 
 PA. atque haec qui misit non sibi soli postulat    480 
te vivere et sua causa excludi ceteros, 
neque pugnas narrat neque cicatrices suas 
ostentat neque tibi obstat, quod quidam facit; 
verum ubi molestum non erit, ubi tu voles, 
ubi tempu' tibi erit, sat habet si tum recipitur.     485 
 THR. adparet servom hunc esse domini pauperis 
miserique. GN. nam hercle nemo posset, sat scio, 
qui haberet qui pararet alium, hunc perpeti. 
 PA. tace tu, quem te ego esse infra infimos omnis puto 
homines; nam qui huic animum adsentari induxeris,  490 
e flamma petere te cibum posse arbitror. 
 THR. iamne imus? TH. hos prius intro ducam et quae volo 
simul imperabo: poste continuo exeo. 
 THR. ego hinc abeo: tu istanc opperire. PA. haud convenit 
una ire cum amica imperatorem in via.       495 
 THR. quid tibi ego multa dicam? domini similis es. 
 GN. hahahae. THR. quid rides? GN. istuc quod dixti
modo; 
et illud de Rhodio dictum quom in mentem venit. 
sed Thais exit. THR. abi prae, curre, ut sint domi 
parata. GN. fiat.&#151; TH. diligenter, Pythias,    500 
fac cures, si Chremes hoc forte advenerit, 
ut ores primum ut maneat; si id non commodumst, 
ut redeat; si id non poterit, ad me adducito. 
 PY. ita faciam. TH. quid? quid aliud volui dicere? 
ehem curate istam diligenter virginem:       505 
domi adsiti' facite. THR. eamu'. TH. vos me sequimini.
 

 
 Chremes Pythias 
 

 
 III.iii 
 CH. Profecto quanto mage magisque cogito, 
nimirum dabit haec Thai' mihi magnum malum: 
ita me ab ea astute video labefactarier, 
iam tum quom primum iussit me ad se accersier.   510 
roget quis "quid [rei] tibi cum illa?" ne noram quidem. 
ubi veni, causam ut ibi manerem repperit: 
&lt;ai>t rem divinam fecisse [se] et rem seriam 
velle agere mecum. iam tum erat suspicio 
dolo malo haec fieri omnia. ipsa accumbere   515 
mecum, mihi sese dare, sermonem quaerere. 
ubi friget, huc evasit, quam pridem pater 
mihi et mater mortui essent. dico, iamdiu. 
rus Sunii ecquod habeam et quam longe a mari. 
credo &lt;ei> placere hoc: sperat se a me avellere.  520 
postremo, ecqua inde parva periisset soror; 
ecquis cum ea una; quid habuisset quom perit; 
ecquis eam posset noscere. haec quor quaeritet? 
nisi si illa forte quae olim periit parvola 
soror, hanc se intendit esse, ut est audacia.   525 
verum ea si vivit annos natast sedecim, 
non maior: Thai' quam ego sum maiusculast. 
misit porro orare ut venirem serio. 
aut dicat quid volt aut molesta ne siet: 
non hercle veniam tertio. heus heus, ecquis hic?  530 
ego sum Chremes. PY. o capitulum lepidissimum! 
 CH. dico ego mi insidias fieri? PY. Thais maxumo 
te orabat opere ut cras redires. CH. rus eo. 
 PY. fac amabo. CH. non possum, inquam. PY. at
tu apud nos hic mane 
dum redeat ipsa. CH. nil minus. PY. quor, mi Chremes?  535 
 CH. malam rem hinc ibi'? PY. si istuc ita certumst tibi, 
amabo ut illuc transeas ubi illast. CH. eo. 
 PY. abi, Dorias, cito hunc deduce ad militem.
 

 
 Antipho 
 

 
 III.iv 
 AN. Heri aliquot adulescentuli coiimus in Piraeo 
in hunc diem, ut de symbolis essemu'. Chaeream &lt;ei> r&lt;ei>  540 
praefecimus; dati anuli; locu' tempu' constitutumst. 
praeteriit tempu': quo in loco dictumst parati nil est; 
homo ipse nusquamst neque scio quid dicam aut quid coniectem. 
nunc mi hoc negoti ceteri dedere ut illum quaeram 
idque adeo visam si domist. quisnam hinc ab Thaide exit?   545 
is est an non est? ipsus est. quid hoc hominist? qui hic ornatust? 
quid illud malist? nequeo satis mirari neque conicere; 
nisi, quidquid est, procul hinc lubet priu' quid sit sciscitari.
 

 
 Chaerea Antipho 
 

 
 III.v 
 CH. Numquis hic est? nemost. numquis hinc me sequitur? nemo
homost. 
iamne erumpere hoc licet mi gaudium? pro Iuppiter,   550 
nunc est profecto interfici quom perpeti me possum, 
ne hoc gaudium contaminet vita aegritudine aliqua. 
sed neminemne curiosum intervenire nunc mihi 
qui me sequatur quoquo eam, rogitando obtundat enicet 
quid gestiam aut quid laetu' sim, quo pergam, unde emergam, ubi siem 555 
vestitum hunc nanctu', quid mi quaeram, sanu' sim anne insaniam! 
 AN. adibo atque ab eo gratiam hanc, quam video velle, inibo. 
Chaerea, quid est quod sic gestis? quid sibi hic vestitu' quaerit? 
quid est quod laetus es? quid tibi vis? satine sanu's? quid me adspectas? 
quid taces? CH. o festu' dies hominis! amice, salve:      560 
nemost hominum quem ego nunc magis cuperem videre quam te. 
 AN. narra istuc quaeso quid sit. CH. immo ego te obsecro
hercle ut audias. 
nostin hanc quam amat frater? AN. novi: nempe, opinor, Thaidem. 
 CH. istam ipsam. AN. sic commemineram. CH. quaedam
hodie est &lt;ei> dono data 
virgo: quid ego eiu' tibi nunc faciem praedicem aut laudem, Antipho,  565 
quom ipsum me noris quam elegans formarum spectator siem? 
in hac commotu' sum. AN. &lt;ai>n tu? CH. primam dices,
scio, si videris. 
quid multa verba? amare coepi. forte fortuna domi 
erat quidam eunuchu' quem mercatu' fuerat frater Thaidi, 
neque is deductus etiamdum ad eam. submonuit me Parmeno  570 
ibi servo' quod ego arripui. AN. quid id est? CH. tacitu'
citius audies: 
ut vestem cum illo mutem et pro illo iubeam me illoc ducier. 
 AN. pro eunuchon? CH. sic est. AN. quid ex ea
re tandem ut caperes commodi? 
 CH. rogas? viderem audirem essem una quacum cupiebam, Antipho. 
num parva causa aut prava ratiost? traditus sum mulieri.    575 
illa ilico ubi me accepit, laeta vero ad se abducit domum; 
commendat virginem. AN. quoi? tibine? CH. mihi. AN. 
satis tuto tamen? 
 CH. edicit ne vir quisquam ad eam adeat et mihi ne abscedam
imperat; 
in interiore parti ut maneam solu' cum sola. adnuo 
terram intuens modeste. AN. miser. CH. "ego" inquit "ad
cenam hinc eo." 580 
abducit secum ancillas: paucae quae circum illam essent manent 
noviciae puellae. continuo haec adornant ut lavet. 
adhortor properent. dum adparatur, virgo in conclavi sedet 
suspectans tabulam quandam pictam: ibi inerat pictura haec, Iovem 
quo pacto Danaae misisse aiunt quondam in gremium imbrem aureum.  585 
egomet quoque id spectare coepi, et quia consimilem luserat 
iam olim ille ludum, inpendio magis animu' gaudebat mihi, 
deum sese in hominem convortisse atque in alienas tegulas 
venisse clanculum per inpluvium fucum factum mulieri. 
at quem deum! "qui templa caeli summa sonitu concutit."   590 
ego homuncio hoc non facerem? ego illud vero ita feci&#151;ac lubens. 
dum haec mecum reputo, accersitur lavatum interea virgo: 
iit lavit rediit; deinde eam in lecto illae conlocarunt. 
sto exspectans siquid mi imperent. venit una, "heus tu" inquit "Dore, 
cape hoc flabellum, ventulum huic sic facito, dum lavamur;   595 
ubi nos laverimu', si voles, lavato." accipio tristis. 
 AN. tum equidem istuc os tuom inpudens videre nimium vellem, 
qui esset status, flabell&lt;ul>um tenere te asinum tantum. 
 CH. vix elocutast hoc, foras simul omnes proruont se, 
abeunt lavatum, perstrepunt, ita ut fit domini ubi absunt.  600 
interea somnu' virginem opprimit. ego limis specto 
sic per flabellum clanculum; simul alia circumspecto, 
satin explorata sint. video esse. pessulum ostio obdo. 
 AN. quid tum? CH. quid "quid tum," fatue? AN. 
fateor. CH. an ego occasionem 
mi ostentam, tantam, tam brevem, tam optatam, tam insperatam 605 
amitterem? tum pol ego is essem vero qui simulabar. 
 AN. sane hercle ut dici'. sed interim de symbolis quid actumst? 
 CH. paratumst. AN. frugi es: ubi? domin? CH. immo
apud libertum Discum. 
 AN. perlongest, sed tanto ocius properemu': muta vestem. 
 CH. ubi mutem? perii; nam domo exsulo nunc: metuo fratrem  610 
ne intus sit; porro autem pater ne rure redierit iam. 
 AN. eamus ad me, ibi proxumumst ubi mutes. CH. recte
dicis. 
eamus; et de istac simul, quo pacto porro possim 
potiri, consilium volo capere una tecum. AN. fiat.
 

 
 ACTVS IV 

 
 Dorias 
 

 
 IV.i 
Ita me di ament, quantum ego illum vidi, non nil timeo misera,  615 
nequam ille hodie insanu' turbam faciat aut vim Thaidi. 
nam postquam iste advenit Chremes adulescens, frater virginis, 
militem rogat ut illum admitti iubeat: ill' continuo irasci, 
neque negare audere; Thai' porro instare ut hominem invitet. 
id faciebat retinendi illi(u)s causa, quia illa quae cupiebat    620 
de sorore ei(u)s indicare ad eam rem tempu' non erat. 
invitat tristi': mansit. ibi illa cum illo sermonem ilico; 
miles vero sibi putare adductum ante oculos aemulum; 
voluit facere contra huic aegre: "heus" inquit "puer&lt;e>, Pamphilam 
accerse ut delectet hic nos." illa [exclamat] "minime gentium:  625 
in convivium illam?" miles tendere: inde ad iurgium. 
interea aurum sibi clam mulier demit, dat mi ut auferam. 
hoc est signi: ubi primum poterit, se illinc subducet scio.
 

 
 Phaedria &lt;Dorias> 
 

 
 IV.ii 
Dum rus eo, coepi egomet mecum inter vias, 
ita ut fit ubi quid in animost molestiae,    630 
aliam rem ex alia cogitare et ea omnia in 
peiorem partem. quid opust verbis? dum haec puto, 
praeterii inprudens villam. longe iam abieram 
quom sensi: redeo rursum, male me vero habens. 
ubi ad ipsum veni devorticulum, constiti:   635 
occepi mecum cogitare "hem biduom hic 
manendumst soli sine illa? quid tum postea? 
nil est. quid nil? si non tangendi copiast, 
eho ne videndi quidem erit? si illud non licet, 
saltem hoc licebit. certe extrema linea    640 
amare haud nil est." villam praetereo sciens. 
sed quid hoc quod timida subito egreditur Pythias?
 

 
 Pythias Dorias Phaedria 
 

 
 IV.iii 
 PY. Vbi ego illum scelerosum misera atque inpium inveniam? aut
ubi quaeram? 
hoccin tam audax facinu' facere esse ausum! PH. perii: hoc quid
sit vereor. 
 PY. quin etiam insuper scelu', postquam ludificatust virginem,  645 
vestem omnem miserae discidit, tum ipsam capillo conscidit. 
 PH. hem. PY. qui nunc si detur mihi, 
ut ego unguibus facile illi in oculos involem venefico! 
 PH. nescioquid profecto absente nobis turbatumst domi. 
adibo. quid istuc? quid festinas? aut quem quaeri', Pythias?    650 
 PY. ehem Phaedria, egon? quem quaeram? in' hinc quo dignu's
cum donis tuis 
tam lepidis? PH. quid istuc est rei? 
 PY. rogas me? eunuchum quem dedisti nobis quas turbas dedit! 
virginem quam erae dono dederat miles, vitiavit. PH. quid ais? 
 PY. perii. PH. temulenta's. PY. utinam sic sint
qui mihi male volunt!  655 
 DO. au obsecro, mea Pythias, quod istuc nam monstrum fuit? 
 PH. insanis: qui istuc facere eunuchu' potuit? PY. ego
illum nescio 
qui fuerit; hoc quod fecit, res ipsa indicat. 
virgo ipsa lacrumat neque, quom rogites, quid sit audet dicere. 
ille autem bonu' vir nusquam apparet. etiam hoc misera suspicor,  660 
aliquid domo abeuntem abstulisse. PH. nequeo mirari satis 
quo ille abire ignavo' possit longius, nisi si domum 
forte ad nos rediit. PY. vise amabo num sit. PH. iam
faxo scies.&#151; 
 DO. perii, obsecro! tam infandum facinu', mea tu, ne audivi
quidem. 
 PY. at pol ego amatores audieram mulierum esse &lt;eo>s maxumos,  665 
sed nil potesse; verum miserae non in mentem venerat; 
nam illum aliquo conclusissem neque illi commisissem virginem.
 

 
 Phaedria Dorvs Pythias Dorias 
 

 
 IV.iv 
 PH. Exi foras, sceleste. at etiam restitas, 
fugitive? prodi, male conciliate. DO(RVS). obsecro. PH. 
oh 
illud vide, os ut sibi distorsit carnufex!    670 
quid huc tibi reditiost? quid vestis mutatio? 
quid narras? paullum si cessassem, Pythias, 
domi non offendissem, ita iam ornarat fugam. 
 PY. haben hominem, amabo? PH. quidni habeam? PY. 
o factum bene. 
 DOR(IAS). istuc pol vero bene. PY. ubist? PH. 
rogitas? non vides? 675 
 PY. videam? obsecro quem? PH. hunc scilicet. PY. 
quis hic est homo? 
 PH. qui ad vos deductus hodiest. PY. hunc oculis suis 
nostrarum numquam quisquam vidit, Phaedria. 
 PH. non vidit? PY. an tu hunc credidisti esse, obsecro, 
ad nos deductum? PH. namque alium habui neminem. PY. 
au  680 
ne comparandus hi(c)quidem ad illumst: ille erat 
honesta facie et liberali. PH. ita visus est 
dudum, quia varia veste exornatus fuit. 
nunc tibi videtur foedu', quia illam non habet. 
 PY. tace obsecro: quasi vero paullum intersiet.  685 
ad nos deductus hodiest adulescentulus, 
quem tu videre vero velles, Phaedria. 
hic est vietu' vetu' veternosus senex, 
colore mustelino. PH. hem quae haec est fabula? 
&lt;eo> rediges me ut quid egerim egomet nesciam?  690 
eho tu, emin ego te? DO. emisti. PY. iube mi denuo 
respondeat. PH. roga. PY. venisti hodie ad nos? negat. 
at ille alter venit annos natu' sedecim, 
quem secum adduxit Parmeno. PH. agedum hoc mi expedi 
primum: istam quam habes unde habes vestem? taces?  695 
monstrum homini', non dicturu's? DO. venit Chaerea. 
 PH. fraterne? DO. ita. PH. quando? DO. 
hodie. PH. quam dudum? DO. modo. 
 PH. quicum? DO. cum Parmenone. PH. norasne &lt;eu>m
prius? 
 DO. non. [nec quis esset umquam audieram dicier.] 
 PH. unde igitur fratrem m&lt;eu>m esse scibas? DO. Parmeno  700 
dicebat &lt;eu>m esse. is dedit mi hanc. PH. occidi. 
 DO. m&lt;ea>m ipse induit: post una ambo abierunt foras. 
 PY. iam sati' credi' sobriam esse me et nil mentitam tibi? 
iam sati' certumst virginem vitiatam esse? PH. age nunc, belua, 
credis huic quod dicat? PY. quid isti credam? res ipsa indicat.  705 
 PH. concede istuc paullulum: audin? etiam [nunc] paullulum:
sat est. 
dic dum hoc rursum: Chaerea t&lt;ua>m vestem detraxit tibi? 
 DO. factum. PH. et east indutu'? DO. factum. PH. 
et pro te huc deductust? 
 DO. ita. 
 PH. Iuppiter magne, o scelestum atque audacem hominem! PY. 
vae mihi: 
etiam [nunc] non credes indignis nos esse inrisas modis?   710 
 PH. mirum ni tu credas quod iste dicat. quid agam nescio. 
heus negato rursum. possumne ego hodie ex te exsculpere 
verum? vidistine fratrem Chaeream? DO. non. PH. non potest 
sine malo fateri, video: sequere hac. modo ait modo negat. 
ora me. DO. obsecro te vero, Phaedria. PH. i intro nunciam.  715 
 DO. oiei. PH. alio pacto honeste quomodo hinc abeam nescio. 
actumst, siquidem tu me hic etiam, nebulo, ludificabere.&#151; 
 PY. Parmenoni' tam scio esse hanc tech&lt;i>nam quam me vivere. 
 DOR. sic est. PY. inveniam pol hodie parem ubi referam
gratiam. 
sed nunc quid faciundum censes, Dorias? DOR. de istac rogas   720 
virgine? PY. ita, utrum taceam an praedicemne? DOR. tu
pol, si sapis, 
quod scis nescis neque de eunucho neque de vitio virginis. 
hac re et te omni turba evolves et illi gratum feceris. 
id modo dic, abisse Dorum. PY. ita faciam. DOR. sed videon
Chremen? 
Thai' iam aderit. PY. quid ita? DOR. quia, quom inde
abeo, iam tum occeperat 725 
turba inter eos. PY. tu aufer aurum hoc. ego scibo ex hoc quid
siet.
 

 
 Chremes Pythias 
 

 
 IV.v 
 CH. Attat data hercle verba mihi sunt: vicit vinum quod bibi. 
at dum accubabam quam videbar mi esse pulchre sobrius! 
postquam surrexi neque pes neque mens sati' suom officium facit. 
 PY. Chreme. CH. quis est? ehem Pythias: vah quanto nunc
formonsior 730 
videre mihi quam dudum! PY. certe tuquidem pol multo hilarior. 
 CH. verbum hercle hoc verum erit "sine Cerere et Libero friget
Venus". 
sed Thai' multo ante venit? PY. anne abiit iam a milite? 
 CH. iamdudum, aetatem. lites factae sunt inter eos maxumae. 
 PY. nil dixit tu ut sequerere sese? CH. nil, nisi abiens
mi innuit.  735 
 PY. eho nonne id sat erat? CH. at nescibam id dicere
illam, nisi quia 
correxit miles, quod intellexi minu'; nam me extrusit foras. 
sed eccam ipsam: miror ubi ego huic antevorterim.
 

 
 Thais Chremes Pythias 
 

 
 IV.vi 
 TH. Credo equidem illum iam adfuturum esse, ut illam [a me]
eripiat: sine veniat. 
atqui si illam digito attigerit uno, oculi ilico ecfodientur.   740 
usque adeo ego illi(u)s ferre possum ineptiam et magnifica verba, 
verba dum sint; verum enim si ad rem conferentur, vapulabit. 
 CH. Thais, ego iamdudum hic adsum. TH. o mi Chreme, te
ipsum exspectabam. 
scin tu turbam hanc propter te esse factam? et adeo ad te attinere
hanc 
omnem rem? CH. ad me? qui? quasi istuc . . TH. quia,
dum tibi sororem studeo 745 
reddere ac restituere, haec atque hui(u)smodi sum multa passa. 
 CH. ubi east? TH. domi apud me. CH. hem. TH. 
quid est? 
educta ita uti teque illaque dignumst. CH. quid ais? TH. 
id quod res est. 
hanc tibi dono do neque repeto pro illa quicquam abs te preti. 
 CH. et habetur et referetur, Thais, ita uti merita's gratia.    750 
 TH. at enim cave ne priu' quam hanc a me accipias amittas, Chreme; 
nam haec east quam miles a me vi nunc ereptum venit. 
abi tu, cistellam, Pythias, domo ecfer cum monumentis. 
 CH. viden tu illum, Thais, . . PY. ubi sitast? TH. 
in risco: odiosa cessas. 
 CH. militem secum ad te quantas copias adducere?     755 
attat . . TH. num formidulosus obsecro es, mi homo? CH. 
apage sis: 
egon formidulosu'? nemost hominum qui vivat minus. 
 TH. atqui ita opust. CH. ah metuo qualem tu me esse hominem
existumes. 
 TH. immo hoc cogitato: quicum res tibist peregrinus est, 
minu' potens quam tu, minu' notu', minus amicorum hic habens.  760 
 CH. scio istuc. sed tu quod cavere possis stultum admittere
est. 
malo ego nos prospicere quam hunc ulcisci accepta iniuria. 
tu abi atque obsera ostium intu', dum ego hinc transcurro ad forum: 
volo ego adesse hic advocatos nobis in turba hac. TH. mane. 
 CH. meliust. TH. mane. CH. omitte: iam adero.
 TH. 
nil opus est istis, Chreme. 765 
hoc modo dic, sororem illam t&lt;ua>m esse et te parvam virginem 
amisisse, nunc cognosse. signa ostende. PY. adsunt. TH. 
cape. 
si vim faciet, in ius ducito hominem: intellextin? CH. probe. 
 TH. fac animo haec praesenti dicas. CH. faciam. TH. 
attolle pallium. 
perii, huic ipsist opu' patrono, quem defensorem paro.    770
 

 
 Thraso Gnatho Sanga Chremes Thais 
 

 
 IV.vii 
 THR. Hancin ego ut contumeliam tam insignem in me accipiam,
Gnatho? 
mori me satiust. Simalio, Donax, Syrisce, sequimini. 
primum aedis expugnabo. GN. recte. THR. virginem eripiam.
 GN. 
probe. 
 THR. male mulcabo ipsam. GN. pulchre. THR. in
medium huc agmen cum 
  vecti, Donax; 
tu, Simalio, in sinistrum cornum; tu, Syrisce, in dexterum.   775 
cedo alios: ubi centuriost Sanga et manipulus furum? SA. eccum
adest. 
 THR. quid ignave? peniculon pugnare, qui istum huc portes, cogitas? 
 SA. egon? imperatoris virtutem noveram et vim militum; 
sine sanguine hoc non posse fieri: qui abstergerem volnera? 
 THR. ubi alii? GN. qui malum "alii"? solu' Sannio servat
domi.  780 
 THR. tu hosce instrue; ego hic ero post principia: inde omnibus
signum dabo. 
 GN. illuc est sapere: ut hosce instruxit, ipsu' sibi cavit loco. 
 THR. idem hoc iam Pyrru' factitavit. CH. viden tu, Thais,
quam hic rem agit? 
nimirum consilium illud rectumst de occludendis aedibus. 
 TH. sane quod tibi nunc vir videatur esse hic, nebulo magnus
est:   785 
ne metuas. THR. quid videtur? GN. fundam tibi nunc nimi'
vellem dari, 
ut tu illos procul hinc ex occulto caederes: facerent fugam. 
 THR. sed eccam Thaidem ipsam video. GN. quam mox inruimus?
 THR. 
mane: 
omnia prius experiri quam armis sapientem decet. 
qui scis an quae iubeam sine vi faciat? GN. di vostram fidem,  790 
quantist sapere! numquam accedo quin abs te abeam doctior. 
 THR. Thai', primum hoc mihi responde: quom tibi do istam virginem, 
dixtin hos dies mihi soli dare te? TH. quid tum postea? 
 THR. rogitas? quae mi ante oculos coram amatorem adduxti tuom
. . 
 TH. quid cum illoc agas? THR. et cum eo clam te subduxti
mihi?  795 
 TH. lubuit. THR. Pamphilam ergo huc redde, nisi vi mavis
eripi. 
 CH. tibi illam reddat aut tu eam tangas, omnium . . ? GN. 
ah quid agis? tace. 
 THR. quid tu tibi vis? ego non tangam meam? CH. tuam
autem, furcifer? 
 GN. cave sis: nescis quoi maledicas nunc viro. CH. non
tu hinc abis? 
scin tu ut tibi res se habeat? si quicquam hodie hic turbae coeperis,   800 
faciam ut hui(u)s loci di&lt;ei>que meique semper memineris. 
 GN. miseret t&lt;ui> me qui hunc tantum hominem facias inimicum
tibi. 
 CH. diminuam ego caput tuum hodie, nisi abis. GN. &lt;ai>n
vero, canis? 
sicin agis? THR. quis tu homo es? quid tibi vis? quid cum illa
r&lt;ei> tibist? 
 CH. scibi': principio &lt;ea>m esse dico liberam. THR. 
hem. CH.   805 
  civem Atticam. THR. hui. 
 CH. m&lt;ea>m sororem. THR. os durum. CH. miles,
nunc adeo edico tibi 
ne vim facias ullam in illam. Thais, ego eo ad Sophronam 
nutricem, ut eam adducam et signa ostendam haec. THR. tun me
prohibeas 
meam ne tangam? CH. prohibebo inquam. GN. audin tu? hic
furti se adligat: 
sat[is] hoc tibist. THR. idem hoc tu [ais], Thai'? TH. 
quaere qui respondeat.&#151; 810 
 THR. quid nunc agimu'? GN. quin redeamu': iam haec tibi
aderit supplicans 
ultro. THR. credin? GN. immo certe: novi ingenium mulierum: 
nolunt ubi velis, ubi nolis cupiunt ultro. THR. bene putas. 
 GN. iam dimitto exercitum? THR. ubi vis. GN. Sanga,
ita ut fortis decet 
milites, domi focique fac vicissim ut memineris.     815 
 SA. iamdudum animus est in patinis. GN. frugi es. THR. 
vos me hac sequimini.
 

 
 ACTVS V 

 
 Thais Pythias 
 

 
 V.i 
 TH. Pergin, scelesta, mecum perplexe loqui? 
"scio nescio abiit audivi, ego non adfui." 
non tu istuc mihi dictura aperte es quidquid est? 
virgo conscissa veste lacrumans opticet;     820 
eunuchus abiit: quam ob rem? [aut] quid factumst? taces? 
 PY. quid tibi ego dicam misera? illum eunuchum negant 
fuisse. TH. quis fuit igitur? PY. iste Chaerea. 
 TH. qui Chaerea? PY. iste ephebu' frater Phaedriae. 
 TH. quid ais, venefica? PY. atqui certe comperi.   825 
 TH. quid is obsecro ad nos? quam ob rem adductust? PY. 
nescio; 
nisi amasse credo Pamphilam. TH. hem misera occidi, 
infelix, siquidem tu istaec vera praedicas. 
num id lacrumat virgo? PY. id opinor. TH. quid ais, sacrilega? 
istucine interminata sum hinc abiens tibi?     830 
 PY. quid facerem? ita ut tu iusti, soli creditast. 
 TH. scelesta, ovem lupo commisisti. dispudet 
sic mihi data esse verba. quid illuc hominis est? 
 PY. era mea, tace tace obsecro, salvae sumus: 
habemus hominem ipsum. TH. ubi is est? PY. em ad sinist&lt;e>ram. 835 
viden? TH. video. PY. conprendi iube, quantum potest. 
 TH. quid illo faciemu', stulta? PY. quid facias, rogas? 
vide amabo, si non, quom aspicias, os inpudens 
videtur! non est? tum quae ei(u)s confidentiast!
 

 
 Chaerea Thais Pythias 
 

 
 V.ii 
 CH. Apud Antiphonem uterque, mater et pater,  840 
quasi dedita opera domi erant, ut nullo modo 
intro ire possem quin viderent me. interim 
dum ante ostium sto, notu' mihi quidam obviam 
venit. ubi vidi, ego me in pedes quantum queo 
in angiportum quoddam desertum, inde item   845 
in aliud, inde in aliud: ita miserrimus 
fui fugitando nequi' me cognosceret. 
sed estne haec Thai' quam video? ipsast. haereo 
quid faciam. quid mea autem? quid faciet mihi? 
 TH. adeamu'. bone vir Dore, salve: dic mihi,   850 
aufugistin? CH. era, factum. TH. satine id tibi placet? 
 CH. non. TH. credin te inpune habiturum? CH. unam
hanc noxiam 
amitte: si aliam admisero umquam, occidito. 
 TH. num m&lt;ea>m saevitiam veritus es? CH. non. TH. 
quid igitur? 
 CH. hanc metui ne me criminaretur tibi.     855 
 TH. quid feceras? CH. paullum quiddam. PY. eho
"paullum", inpudens? 
an paullum hoc esse tibi videtur, virginem 
vitiare civem? CH. conservam esse credidi. 
 PY. conservam! vix me contineo quin involem in 
capillum, monstrum: etiam ultro derisum advenit.  860 
 TH. abin hinc, insana? PY. quid ita? vero debeam, 
credo, isti quicquam furcifero si id fecerim; 
praesertim quom se servom fateatur tuom. 
 TH. missa haec faciamu'. non te dignum, Chaerea, 
fecisti; nam si ego digna hac contumelia      865 
sum maxume, at tu indignu' qui faceres tamen. 
neque edepol quid nunc consili capiam scio 
de virgine istac: ita conturbasti mihi 
rationes omnis, ut eam non possim suis 
ita ut aequom fuerat atque ut studui tradere,    870 
ut solidum parerem hoc mi beneficium, Chaerea. 
 CH. at nunc de(h)inc spero aeternam inter nos gratiam 
fore, Thai'. saepe ex hui(u)smodi re quapiam et 
malo principio magna familiaritas 
conflatast. quid si hoc quispiam voluit deus?    875 
 TH. equidem pol in eam partem accipioque et volo. 
 CH. immo ita quaeso. unum hoc scito, contumeliae 
me non fecisse causa, sed amoris. TH. scio, 
et pol propterea mage nunc ignosco tibi. 
non adeo inhumano ingenio sum, Chaerea,    880 
neque ita inperita ut quid amor valeat nesciam. 
 CH. te quoque iam, Thais, ita me di bene ament, amo. 
 PY. tum pol tibi ab istoc, era, cavendum intellego. 
 CH. non ausim. PY. nil tibi quicquam credo. TH. 
desinas. 
 CH. nunc ego te in hac re mi oro ut adiutrix sies, 885 
ego me tuae commendo et committo fide[i], 
te mihi patronam capio, Thai', te obsecro: 
emoriar si non hanc uxorem duxero. 
 TH. tamen si pater . . ? CH. quid? ah volet, certo scio, 
civis modo haec sit. TH. paullulum opperirier    890 
si vis, iam frater ipse hic aderit virginis; 
nutricem accersitum iit quae illam aluit parvolam: 
in cognoscendo tute ipse aderi', Chaerea. 
 CH. ego vero maneo. TH. vin interea, dum venit, 
domi opperiamur potiu' quam hic ante ostium?    895 
 CH. immo percupio. PY. quam tu rem actura obsecro es? 
 TH. nam quid ita? PY. rogitas? hunc tu in aedis cogitas 
recipere posthac? TH. quor non? PY. crede hoc m&lt;eae>
fide[i], 
dabit hic pugnam aliquam denuo. TH. au tace obsecro. 
 PY. parum perspexisse ei(u)s videre audaciam.   900 
 CH. non faciam, Pythias. PY. non credo, Chaerea, 
nisi si commissum non erit. CH. quin, Pythias, 
tu me servato. PY. neque pol servandum tibi 
quicquam dare ausim neque te servare: apage te. 
 TH. adest optume ipse frater. CH. perii hercle: obsecro  905 
abeamus intro, Thais: nolo me in via 
cum hac veste videat. TH. quam ob rem tandem? an quia pudet? 
 CH. id ipsum. PY. id ipsum? virgo vero! TH. i
prae, sequor. 
tu istic mane ut Chremem intro ducas, Pythias.
 

 
 Pythias Chremes Sophrona 
 

 
 V.iii 
 PY. Quid, quid venire in mentem nunc possit mihi,  910 
quidnam qui referam sacrilego illi gratiam 
qui hunc suppos&lt;i>vit nobis? CH. move vero ocius 
te nutrix. SO. moveo. CH. video, sed nil promoves. 
 PY. iamne ostendisti signa nutrici? CH. omnia. 
 PY. amabo, quid ait? cognoscitne? CH. ac memoriter.  915 
 PY. probe edepol narras; nam illi faveo virgini. 
ite intro: iamdudum era vos exspectat domi.&#151; 
virum bonum eccum Parmenonem incedere 
video: vide ut otiosus it! si dis placet, 
spero me habere qui hunc meo excruciem modo.  920 
ibo intro de cognitione ut certum sciam: 
post exibo atque hunc perterrebo sacrilegum.
 

 
 Parmeno Pythias 
 

 
 V.iv 
 PA. Reviso quidnam Chaerea hic rerum gerat. 
quod si astu rem tractavit, di vostram fidem, 
quantam et quam veram laudem capiet Parmeno!  925 
nam ut mittam quod ei amorem difficillimum et 
carissimum, a meretrice avara virginem 
quam amabat, eam confeci sine molestia 
sine sumptu et sine dispendio: tum hoc alterum, 
id verost quod ego mi puto palmarium,     930 
me repperisse quo modo adulescentulus 
meretricum ingenia et mores posset noscere 
mature, ut quom cognorit perpetuo oderit. 
quae dum foris sunt nil videtur mundius, 
nec mage compositum quicquam nec magis elegans  935 
quae cum amatore quom cenant ligurriunt. 
harum videre inluviem sordes inopiam, 
quam inhonestae solae sint domi atque avidae cibi, 
quo pacto ex iure hesterno panem atrum vorent, 
nosse omnia haec salus est adulescentulis.    940 
 PY. ego pol te pro istis dictis et factis, scelus, 
ulciscar, ut ne inpune in nos inluseris. 
pro deum fidem, facinu' foedum! o infelicem adulescentulum! 
o scelestum Parmenonem, qui istum huc adduxit! PA. quid est? 
 PY. miseret me: itaque ut ne viderem, misera huc ecfugi foras.  945 
quae futura exempla dicunt in illum indigna! PA. o Iuppiter, 
quae illaec turbast? numnam ego perii? adibo. quid istuc, Pythias? 
quid ais? in quem exempla fient? PY. rogitas, audacissime? 
perdidisti istum quem adduxti pro eunucho adulescentulum, 
dum studes dare verba nobis. PA. quid ita? aut quid factumst?
cedo. 950 
 PY. dicam: virginem istam, Thaidi hodie quae dono datast, 
scis eam hinc civem esse? et fratrem ei(u)s [esse] adprime nobilem? 
 PA. nescio. PY. atqui sic inventast: eam istic vitiavit
miser. 
ille ubi id rescivit factum frater violentissimus 
 PA. quidnam fecit? PY. conligavit primum eum miseris
modis.  955 
 PA. hem                        955a 
conligavit? PY. atque quidem orante ut ne id faceret Thaide. 
 PA. quid ais? PY. nunc minatur porro sese id quod moechis
solet: 
quod ego numquam vidi fieri neque velim. PA. qua audacia 
tantum facinus audet? PY. quid ita "tantum"? PA. an non
tibi hoc maxumumst? 
quis homo pro moecho umquam vidit in domo meretricia     960 
prendi quemquam? PY. nescio. PA. at ne hoc nesciatis,
Pythias: 
dico edico vobis nostrum esse illum erilem filium. PY. hem 
obsecro, an is est? PA. nequam in illum Thai' vim fieri sinat! 
atque adeo autem quor non egomet intro eo? PY. vide, Parmeno, 
quid agas, ne neque illi prosis et tu pereas; nam hoc putant    965 
quidquid factumst ex te esse ortum. PA. quid igitur faciam miser? 
quidve incipiam? ecce autem video rure redeuntem senem. 
dicam huic an non? ei dicam hercle; etsi mihi magnum malum 
scio paratum; sed necessest huic ut subveniat. PY. sapis. 
ego abeo intro: tu isti narra omne[m] ordine[m] ut factum siet.  970
 

 
 Senex Parmeno 
 

 
 V.v 
 SE. Ex m&lt;eo> propinquo rure hoc capio commodi: 
neque agri neque urbis odium me umquam percipit. 
ubi satias coepit fieri commuto locum. 
sed estne ille noster Parmeno? et certe ipsus est. 
quem praestolare, Parmeno, hic ante ostium?     975 
 PA. quis homost? ehem salvom te advenire, ere, gaudeo. 
 SE. quem praestolare? PA. perii: lingua haeret metu.
 SE. 
hem 
quid est? quid trepidas? satine salve? dic mihi. 
 PA. ere, primum te arbitrari [id] quod res est velim: 
quidquid huiu' factumst, culpa non factumst mea.   980 
 SE. quid? PA. recte sane interrogasti: oportuit 
rem praenarrasse me. emit quendam Phaedria 
eunuchum quem dono huic daret. SE. quoi? PA. Thaidi. 
 SE. emit? perii hercle. quanti? PA. viginti minis. 
 SE. actumst. PA. tum quandam fidicinam amat hic Chaerea. 985 
 SE. hem quid? amat? an scit ill' iam quid meretrix siet? 
an in astu venit? aliud ex alio malum! 
 PA. ere, ne me spectes: me inpulsore haec non facit. 
 SE. omitte de te dicere. ego te, furcifer, 
si vivo . . ! sed istuc quidquid est primum expedi.  990 
 PA. is pro illo eunucho ad Thaidem hanc deductus est. 
 SE. pro eunuchon? PA. sic est. hunc pro moecho postea 
conprendere intus et constrinxere. SE. occidi. 
 PA. audaciam meretricum specta. SE. numquid est 
aliud mali damnive quod non dixeris       995 
relicuom? PA. tantumst. SE. cesso huc intro rumpere?&#151; 
 PA. non dubiumst quin mi magnum ex hac re sit malum; 
nisi, quia necessu' fuit hoc facere, id gaudeo 
propter me hisce aliquid esse eventurum mali. 
nam iamdiu aliquam causam quaerebat senex   1000 
quam ob rem insigne aliquid faceret is: nunc repperit.
 

 
 Pythias Parmeno 
 

 
 V.vi 
 PY. Numquam edepol quicquam iamdiu quod mage vellem evenire 
mi evenit quam quod modo senex intro ad nos venit errans. 
mihi solae ridiculo fuit quae quid timeret scibam. 
 PA. quid hoc autemst? PY. nunc id prodeo ut conveniam
Parmenonem. 1005 
sed ubi obsecro est? PA. me quaerit haec. PY. atque eccum
video: adibo. 
 PA. quid est, inepta? quid tibi vis? quid rides? pergin? PY. 
perii: 
defessa iam sum misera te ridendo. PA. quid ita? PY. 
rogitas? 
numquam pol hominem stultiorem vidi nec videbo. ah 
non possum sati' narrare quos ludos praebueris intus    1010 
[de sene quem fecisti ingredi pulsantem ut&lt;i> senes solent]. 1010a 
at etiam primo callidum et disertum credidi hominem. 
quid? ilicone credere ea quae dixi oportuit te? 
an paenitebat flagiti, te auctore quod fecisset 
adulescens, ni miserum insuper etiam patri indicares? 
nam quid illi credis animi tum fuisse, ubi vestem vidit  1015 
illam esse eum indutum pater? quid est? iam scis te perisse? 
 PA. ehem quid dixti, pessuma? an mentita es? etiam rides? 
itan lepidum tibi visumst, scelus, nos inridere? PY. nimium. 
 PA. siquidem istuc inpune habueris . . ! PY. verum? PA. 
reddam hercle. PY. credo: 
sed in diem istuc, Parmeno, est fortasse quod minare.  1020 
tu iam pendebi' qui stultum adulescentulum nobilitas 
flagitiis et eundem indicas: uterque in te exempla edent. 
 PA. nullus sum. PY. hic pro illo munere tibi honos est
habitus: abeo. 
 PA. egomet meo indicio miser quasi sorex hodie perii.
 

 
 Gnatho Thraso Parmeno 
 

 
 V.vii 
 GN. Quid nunc? qua spe aut quo consilio huc imu'? quid coeptas,
Thraso?  1025 
 TH. egone? ut Thaidi me dedam et faciam quod iubeat. GN. 
quid est? 
 TH. qui minu' quam Hercules servivit Omphalae? GN. exemplum
placet. 
(utinam tibi conmitigari videam sandalio caput!) 
sed fores crepuerunt ab ea. TH. perii: quid hoc autemst mali? 
hunc ego numquam videram etiam: quidnam hic properans prosilit? 1030
 

 
 Chaerea Parmeno Gnatho Thraso 
 V.viii 
 CH. O populares, ecqui' me hodie vivit fortunatior? 
nemo hercle quisquam; nam in me plane di potestatem suam 
omnem ostendere quoi tam subito tot congruerint commoda. 
 PA. quid hic laetus est? CH. o Parmeno mi, o m&lt;ea>rum
voluptatum omnium 
inventor inceptor perfector, scis me in quibu' sim gaudiis?  1035 
scis Pamphilam m&lt;ea>m inventam civem? PA. audivi. CH. 
scis sponsam mihi? 
 PA. bene, ita me di ament, factum. GN. audin tu, hic
quid ait? CH. tum 
  autem Phaedriae 
m&lt;eo> fratri gaudeo esse amorem omnem in tranquillo: unast domus; 
Thais patri se commendavit, in clientelam et fidem 
nobis dedit se. PA. fratris igitur Thai' totast? CH. 
scilicet.  1040 
 PA. iam hoc aliud est quod gaudeamu': miles pelletur foras. 
 CH. tu frater ubi ubi est fac quam primum haec audiat. PA. 
visam domum.&#151; 
 TH. numquid, Gnatho, tu dubitas quin ego nunc perpetuo perierim? 
 GN. sine dubio opinor. CH. quid commemorem primum aut
laudem maxume? 
illumne qui mihi dedit consilium ut facerem, an me qui id ausu' sim  1045 
incipere, an fortunam conlaudem quae gubernatrix fuit, 
quae tot res tantas tam opportune in unum conclusit diem, 
an m&lt;ei> patris festivitatem et facilitatem? o Iuppiter, 
serva obsecro haec bona nobis!
 

 
 Phaedria Chaerea Thraso Gnatho 
 

 
 V.ix 
  PH. Di vostram fidem, incredibilia 
Parmeno modo quae narravit. sed ubist frater? CH. praesto adest. 1050 
 PH. gaudeo. CH. sati' credo. nil est Thaide hac, frater,
tua 
digniu' quod ametur: ita nostrae omnist fautrix familiae. PH. 
hui 
mihi illam laudas? TH. perii, quanto minu' sp&lt;ei> 'st tanto
magis amo. 
obsecro, Gnatho, in te spes est. GN. quid vis faciam? TH. 
perfice hoc 
precibu' pretio ut haeream in parte aliqua tandem apud Thaidem. 1055 
 GN. difficilest. TH. siquid conlubitum, novi te. hoc
si feceris, 
quodvis donum praemium a me optato: id optatum auferes. 
 GN. itane? TH. sic erit. GN. si efficio hoc, postulo
ut mihi tua domus 
te praesente absente pateat, invocato ut sit locus 
semper. TH. do fidem futurum. GN. adcingar. PH. 
quem ego hic audio? 1060 
o Thraso. TH. salvete. PH. tu fortasse quae facta hic
sient 
nescis. TH. scio. PH. quor te ergo in his ego conspicor
regionibus? 
 TH. vobis fretu'. PH. scin quam fretu'? miles, edico
tibi, 
si te in platea offendero hac post umquam, quod dicas mihi 
"alium quaerebam, iter hac habui": periisti. GN. heia haud sic
decet.  1065 
 PH. dictumst. TH. non cognosco vostrum tam superbum .
. PH. sic ago. 
 GN. prius audite paucis: quod quom dixero, si placuerit, 
facitote. CH. audiamu'. GN. tu concede paullum istuc,
Thraso. 
principio ego vos ambos credere hoc mihi vehementer velim, 
me huiu' quidquid facio id facere maxume causa mea;  1070 
verum si idem vobis prodest, vos non facere inscitiast. 
 PH. quid id est? GN. militem rivalem ego recipiundum
censeo. PH. hem 
recipiundum? GN. cogita modo: tu hercle cum illa, Phaedria, 
ut lubenter vivis (etenim bene lubenter victitas), 
quod des paullumst et necessest multum accipere Thaidem.  1075 
ut tuo amori suppeditare possit sine sumptu tuo ad 
omnia haec, magis opportunu' nec magis ex usu tuo 
nemost. principio et habet quod det et dat nemo largius. 
fatuos est, insulsu' tardu', stertit noctes et dies: 
neque istum metuas ne amet mulier: facile pellas ubi velis.  1080 
 CH. quid agimus? GN. praeterea hoc etiam, quod ego vel
primum puto, 
accipit homo nemo meliu' prorsu' neque prolixius. 
 CH. mirum ni illoc homine quoquo pacto opust. PH. idem
ego arbitror. 
 GN. recte facitis. unum etiam hoc vos oro, ut me in vostrum
gregem 
recipiati': sati' diu hoc iam saxum vorso. PH. recipimus.  1085 
 CH. ac lubenter. GN. at ego pro istoc, Phaedria et tu
Chaerea, 
hunc comedendum vobis propino et deridendum. CH. placet. 
 PH. dignus est. GN. Thraso, ubi vis accede. TH. 
obsecro te, quid agimus? 
 GN. quid? isti te ignorabant: postquam is mores ostendi tuos 
et conlaudavi secundum facta et virtutes tuas,   1090 
impetravi. TH. bene fecisti: gratiam habeo maxumam. 
numquam etiam fui usquam quin me omnes amarent plurimum. 
 GN. dixin ego in hoc esse vobis Atticam elegantiam? 
 PH. nil praeter promissum est. ite hac. CANTOR. vos valete
et plaudite!
 

 

 
 
 
	 Terence 
	 The Latin Library 
	 The Classics Page