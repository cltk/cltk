Leo the Great 

		  

 

 LEO THE GREAT 

 DE QUADRAGESIMA I 
SERMO XXXIX [Al. XXXVIII] 

 

 [1] Hebraeorum quondam populus et omnes Israeliticae tribus, cum
propter peccatorum suorum offensiones gravi Philistinorum dominatione
premerentur, ut superare hostes suos possent, sicut sacra manifestat
historia, vires animi et corporis indicto sibi reparavere jejunio.
Intellexerant enim duram et miseram illam subjectionem neglectu se
mandatorum Dei et morum corruptione meruisse, frustraque se armis
certare, nisi prius vitiis repugnassent. Abstinentes ergo a cibo et potu
severae sibi castigationis adhibuere censuram; et ut hostes suos
vincerent, gulae illecebram in seipsis ante vicerunt. Factumque est hoc
modo ut saevi adversarii et graves domini esurientibus cederent, quos
sibi saturos subjugarant. Et nos itaque, dilectissimi, inter multas
adversitates et praelia constituti, si similibus remediis uti cupimus,
simili observatione curemur. Eadem enim propemodum causa nostra est quae
illorum fuit: quoniam sicut illi a carnalibus adversariis, ita et nos a
spiritalibus maxime impugnamur inimicis. Qui si donata nobis per Dei
gratiam morum correctione vincantur, etiam corporeorum nobis hostium
fortitudo succumbet; et emendatione nostra infirmabuntur, quos graves
nobis, non ipsorum merita, sed nostra delicta fecerunt. 

 
[2] Quapropter,
dilectissimi, ut omnes hostes nostros superare valeamus, per
observantiam coelestium mandatorum divinum quaeramus auxilium, scientes
non aliter nos praevalere posse adversariis nostris, nisi praevaluerimus
et nobis. Sunt enim intra nosmetipsos multa certamina, et aliud caro
adversus spiritum, aliud adversus carnem spiritus concupiscit (Galat. V,
17). In qua dissensione si cupiditates corporis fuerint fortiores,
turpiter animus amittet propriam dignitatem, et perniciosissimum erit
eum servire quem decuerat imperare. Si autem mens rectori suo subdita,
et supernis muneribus delectata, terrenae voluptatis incitamenta
calcaverit, et in suo mortali corpore regnare peccatum non siverit (Rom.
VI, 12), ordinatissimum tenebit ratio principatum, et munitiones ejus
nulla spiritalium nequitiarum labefactabit illusio: quia tunc est vera
pax homini et vera libertas, quando et caro animo judice regitur, et
animus Deo praeside gubernatur. Haec autem praeparatio, dilectissimi,
licet omni tempore salubriter assumatur, ut pervigiles hostes
incessabili superentur industria, nunc tamen sollicitius expetenda est,
et studiosius instruenda, quando et ipsi subtilissimi adversarii acriori
insidiantur astutia. Scientes enim adesse sacratissimos Quadragesimae
dies, in quorum observantia omnes praeteritae desidiae castigantur,
omnes negligentiae diluuntur, ad hoc utique totam vim suae malignitatis
intendunt, ut celebraturi sanctum Pascha Domini, in aliquo inveniantur
immundi; et unde eis obtinenda erat propitiatio, inde contrahatur
offensio. 

 [3] Accedentes ergo, dilectissimi, ad Quadragesimae initium,
id est, ad diligentiorem Domini servitutem, quia quasi ad quemdam agonem
sancti operis introimus, ad pugnas tentationum animas praeparemus; et
intelligamus quanto studiosiores pro nostra salute fuerimus, tanto nos
vehementius ab adversariis impetendos. Sed fortior est qui in nobis est
quam qui adversum nos est, et per ipsum validi sumus, in cujus virtute
confidimus: quia ob hoc Dominus se tentari a tentatore permisit, ut
cujus munimur auxilio, ejusdem erudiremur exemplo. Vicit enim
adversarium, ut audistis, testimoniis legis, non potestate virtutis; ut
hoc ipso et hominem plus honoraret, et adversarium plus puniret, cum
hostis generis humani non quasi a Deo jam, sed quasi ab homine
vinceretur. Pugnavit ergo ille tunc, ut et nos postea pugnaremus; vicit
ille, ut et nos similiter vinceremus. Nulla sunt enim, dilectissimi,
sine tentationum experimentis opera virtutis, nulla sine probationibus
fides, nullum sine hoste certamen, nulla sine congressione victoria.
Vita haec nostra in medio insidiarum, in medio praeliorum est. Si
nolumus decipi, vigilandum est; si volumus superare, pugnandum est. Et
ideo sapientissimus Salomon, Fili, inquit, accedens ad servitutem Dei,
praepara animam tuam ad tentationem (Eccli. II, 1). Vir enim sapientia
Dei plenus, sciens studium religionis laborem habere certaminis, cum
praevideret pugnae periculum, ante admonuit pugnaturum: ne forte si ad
ignorantem tentator accederet, imparatum citius vulneraret. 

 
[4] Nos
itaque, dilectissimi, qui divinis eruditionibus instituti, ad agonem
praesentis certaminis scienter accedimus, audiamus dicentem Apostolum:
Non est nobis colluctatio adversus carnem et sanguinem, sed adversus
principes et potestates, adversus mundi rectores tenebrarum harum,
contra spiritalia nequitiae, in coelestibus (Ephes. VI, 12); et non
ignoremus quod hi hostes nostri contra se geri omnia sentiunt,
quaecumque nos pro nostra salute agere tentamus; et hoc ipso quod boni
aliquid appetimus, adversarios provocamus. Haec enim inter nos atque
illos per diabolicae invidiae fomitem inveterata dissensio est, ut quia
illi ab his bonis exciderunt, ad quae nos Deo auxiliante provehimur,
nostris justificationibus torqueantur. Si ergo nos erigimur, illi
corruunt; si nos convalescimus, illi infirmantur. Remedia nostra plagae
ipsorum sunt, quia curatione nostrorum vulnerum vulnerantur. State ergo,
dilectissimi, ut Apostolus ait, succincti lumbos mentis vestrae in
veritate, et calceati pedes in praeparatione Evangelii pacis, in omnibus
sumentes scutum fidei, in quo possitis omnia tela maligni ignea
exstinguere, et galeam salutis assumite, et gladium spiritus, quod est
verbum Dei (Ephes. VI, 14). Videte, dilectissimi, quam potentibus nos
telis, quam insuperabilibus munimentis dux multis insignis triumphis, et
invictus Christianae militiae magister armaverit. Succinxit lumbos
balteo castitatis, calceavit pedes vinculis pacis: quia et discinctus
miles cito ab impudicitiae incentore vincitur, et non calceatus facile a
serpente mordetur. Scutum fidei ad protectionem totius corporis dedit,
capiti galeam salutis imposuit, dexteram gladio, id est verbo veritatis,
instruxit: ut spiritalis praeliator non solum sit tutus a vulnere, sed
et repugnantem valeat vulnerare. 

 [5] His igitur, dilectissimi, freti
armis, impigre atque intrepide propositum nobis certamen ineamus: ut in
isto jejuniorum stadio, non eo tantum simus fine contenti, ut solam
ciborum abstinentiam putemus esse sectandam. Parum enim est si carnis
substantia tenuatur, et animae fortitudo non alitur. Afflicto paululum
exteriore homine, reficiatur interior; et subtracta carni saturitate
corporea, spiritalibus mens deliciis roboretur. Circumspiciat se omnis
anima Christiana, et severo examine cordis sui interna discutiat. Videat
ne quid ibi discordiae inhaeserit, ne quid cupiditatis insederit.
Castitas incontinentiam procul pellat, tenebras simulationis lux abigat
veritatis. Detumescat superbia, resipiscat iracundia, comminuantur
jacula noxarum, et obtrectatio linguae frenetur. Cessent vindictae, et
oblivioni mandentur injuriae. Omnis postremo plantatio quam non
plantavit Pater coelestis, radicitus auferatur (Matth. XV, 13). Tunc
enim in nobis bene virtutum semina nutriuntur, quando de agro cordis
nostri omne germen externum evellitur. Si quis ergo in quempiam ita
cupiditate ultionis exarsit, ut eum aut carceri tradiderit aut vinculis
illigaverit, absolutionem non solum insontis, sed etiam ejus qui poena
dignus videtur acceleret: ut illa Dominicae orationis regula fidenter
utatur, dicens: Dimitte nobis debita nostra, sicut et nos dimittimus
debitoribus nostris. (Matth. VI, 12). Quam partem petitionum ita Dominus
speciali insinuatione commendat, quasi totius orationis effectus in hac
conditione consistat: Si enim, inquit, dimiseritis hominibus peccata
eorum, dimittet et Pater vester vobis, qui in coelis est. Si autem non
dimiseritis hominibus, nec Pater vester dimittet vobis peccata vestra
(Ibid. 14). 

 [6] Proinde, dilectissimi, memores infirmitatis nostrae,
quia facile in quaelibet delicta prolabimur, hoc potissimum remedium, et
istam efficacissimam vulnerum nostrorum curationem nullatenus
negligamus. Remittamus, ut remittatur nobis; demus veniam, quam rogamus;
et non studeamus vindicari, qui nobis precamur ignosci. Pauperum gemitus
surdo non transeamus auditu, et misericordiam indigentibus prompta
benignitate praestemus, ut misericordiam in judicio mereamur invenire.
Ad quam perfectionem qui studium suum gratia Dei adjutus intenderit, hic
sanctum jejunium fideliter peraget (I Cor. V, 8), hic a fermento
malitiae veteris alienus, in azymis sinceritatis et veritatis ad beatum
Pascha perveniet, et per novitatem vitae digne laetabitur in sacramento
reformationis humanae: per Christum Dominum nostrum, qui cum Patre et
Spiritu sancto vivit et regnat in saecula saeculorum. Amen.
 
 

 
 
 
	 Leo the Great 
	 Christian Latin 
	 The Latin Library 
	 The Classics Page