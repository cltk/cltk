The Thirty Tyrants
		 

		 
		 
	 
	
 

 TYRANNI TRIGINTA TREBELLI POLLIONIS
 

 

 
I. 1 Scriptis iam pluribus libris non
historico nec diserto sed pedestri adloquio, ad eam temporum venimus
seriem, in qua per annos, quibus Gallienus et Valerianus rem p. tenuerunt,
triginta tyranni occupato Valeriano magnis belli Persici necessitatibus
extiterunt, cum Gallienum non solum viri sed etiam mulieres contemptui
haberent, ut suis locis probabitur. 2 Sed quoniam tanta obscuritas eorum
hominum fuit, qui ex diversis orbis partibus ad imperium convolabant, ut
non multa de his vel dici possint a doctioribus vel requiri, deinde ab
omnibus historicis, qui Graece ac Latine scripserunt, ita nonulli
praetereantur, uti eorum &lt;nec&gt; nomina frequententur, postremo cum tam
varie a plerisque super his nonnulla sint prodita: in unum eos libellum
contuli et quidem brevem, maxime cum vel in Valeriani vel in Gallieni vita
pleraque de his dicta nec repetenda tamen satis constet. 

 
 CYRIADES 

 II. 1 Hic patrem Cyriadem fugiens, dives et
nobilis, cum luxuria sua et moribus perditis sanctum senem gravaret,
direpta magna parte auri, argenti etiam infinito pondere Persas petit. 2
Atque inde Sapori regi coniunctus atque sociatus, cum hortator belli
Romanis inferendi fuisset, Odomastem primum, deinde Saporem ad Romanum
solumtraxit; Antiochia etiam capta et Caesarea Caesareanum nomen meruit. 
3 Atque inde vocatus Augustus, cum omnem orientem vel virium vel audaciae
terrore quateret, patrem vero interemisset - quod alii historici negant
factum - ipse per insidias suorum, cum Valerianus iam ad bellum Persicum
veniret, occisus est. 3 Neque plus de hoc historiae quicquam mandatum
est, quod dignum memoratu esse videatur, quem clarum perfugium et
parricidium et aspera tyrannis et summa luxuria litteris dederunt. 

 
 POSTUMUS 

 III. 1 His vir in bello fortissimus, in pace
constantissimus, in omni vita gravis, usque adeo ut Saloninum filium suum
eidem Gallienus in Gallia positum crederet quasi custodi vitae et morum et
actuum imperialium institutori. 2 Sed, quantum plerique adserunt - quod
eius non convenit moribus -, postea fidem fregit et occiso Salonino
sumpsit imperium. 3 Ut autem verius plerique tradiderunt, cum Galli
vehementissime Gallienum odissent, puerum autem apud se [ferre] imperare
&lt;ferre&gt; non possent, eum, qui commissum regebat imperium, imperatorem
appellarunt missisque militibus adulescentem interfecerunt. 4 Quo
interfecto ab omni exercitu et ab omnibus Gallis Postumus gratanter
acceptus talem se praebuit per annos septem, ut Gallias instauraverit, cum
Gallienus luxuriae et popinis vacaret et amore barbarae mulieris
consenesceret. 5 Gestum est tamen a Gallieno contra hunc bellum tunc, cum
sagitta Gallienus est vulneratus; si quidem nimius amor erga Postumum
omnium erat in Gallicanorum mente populorum, quod summotis omnibus
Germanicis gentibus Romanum in pristinam securitatem revocasset imperium. 
7 Sed cum se gravissime gereret, more illo, quo Galli novarum rerum semper
sunt cupidi, Lolliano agente interemptus est. 8 Si quis sane Postumi
meritum requirit, iudicium de eo Valeriani ex hac epistula, quam ille ad
Gallos misit, intelleget: 9 "Transcrenani limitis ducem et Galliae
praesidem Postumum fecimus, virum dignissimum severitate Gallorum,
praesente quo non miles in castris, non iura in foro, non in tribunalibus
lites, non in curia dignitas pereat, qui unicuique proprium et suum
servet, virumquem ego prae ceteris stupeo, et qui locum principis
mereantur iure, de quo spero quod mihi gratias agetis. 10 Quod si me
fefellerit opinio, quam de illo habeo, sciatis nusquam gentium repperiri,
qui possit penitus adprobari. 11 Huius filio Postumo nomine tribunatum
Vocontiorum dedi, adulescenti, qui se dignum patris moribus reddet." 

 
 POSTUMUS IUNIOR 

 IV. 1 De hoc prope nihil est quod dicatur,
nisi quos a patre appellatus Caesar ac deinceps in eius honore Augustus
cum patre dicitur interemptus, cum Lollianus in locum Postumi subrogatus
delatum sibi a Gallis sumpsisset imperium. 2 Fuit autem - quod solum
memoratu dignum est - ita in declamationibus disertus, ut eius
controversiae Quintiliano dicantur insertae, quem declamatorem Romani
generis acutissimum vel unius capitis lectio prima statim fronte
demonstrat. 

 LOLLIANUS 

 V. 1 Huius rebellione in Gallia
Post[h]umus, vir omnium fortissimus, interemptus est, cum iam nutante
Gallia Gallieni luxuria in veterem statum Romanum formasset imperium. 2
Fuit quidem etiam iste fortissimus, sed rebellionis intuiti minorem apud
Gallos auctoritatem de suis viribus tenuit. 3 Interemptus autem est a
Victorino, Vitruviae filio vel Victoriae, quae postea mater castrorum
appellata est et Augustae nomine affecta, cum ipsa per se fugiens tanti
ponderis molem primum in Marium, deinde in Tetricum atque filium
contulisset imperia. 4 Et Lollianus quidem nonnihilum rei p. profuit. 
Nam plerasque Galliae civitates, nonnulla etiam castra, quae Postumus per
septem annos in solo barbasico aedificaverat, quaeque interfecto
Post[h]umo subita inruptione Germanorum et direpta fuerant et incensa, in
statum veterem reformavit. Deinde a suis militibus, quod in labore nimius
esset, occisus est. 5 Ita Gallieno perdente rem p. in Gallia primum
Postumus, deinde Lollianus, Victorinus deinceps, postremo Tetricus, - nam
de Mario nihil dicimus - adsertores Romani nominis extiterunt. 6 Quos
omnes datos divinitus credo, ne, cum illa pestis inauditae luxuriae
impediretur malis, possidendi Romanum solum Germanis daretur facultas. 7
Qui si eo genere tunc evasissent, quo Gothi et Persae, consentientibus in
Romano solo gentibus venerabile hoc Romani nominis finitum esset imperium. 
8 Lolliani autem vita in multis obscura est, ut et ipsius Postumi, sed
privata: virtute enim clari, non nobilitatis pondere vixerunt. 

 
 VICTORINUS 

 VI. 1 Postumus senior cum videret multis se
Gallieni viribus peti atque auxilium non solum militum verum etiam
alterius principis necessarium, Victorinum, militaris industriae virum, in
participatum vocavit imperii et cum eodem contra Gallienum conflixit. 2
Cumque adhibitis ingentibus Germanorum auxiliis diu bella traxissent,
victi sunt. 3 Tunc interfecto etiam Lolliano solus Victorinus in imperio
remansit, qui et ipse, quod matrimoniis militum et militarium corrumpendis
operam daret, a quodam actuario, cuius uxorem strupraverat, composita
factione Agrippinae percussus, Victorino filio Caesare a matre Vitruvia
sive Victoria, quae mater castrorum dicta est, appellato, qui et ipse
puerulus statim est interemptus, cum apud Agrippinam pater eius esset
occisus. 4 De hoc, quod fortissimus fuerit et praeter libidinem optimus
imperator, a multis multa sunt dicta. 5 Sed satis credimus Iuli Atheriani
partem libri cuiusdam ponere, in quo de Victorino sic loquitur: 6
"Victorino, qui Gallias post Iulium Postumum rexit, neminem aestimo
praeferendum, non in virtute Traianum, non Antoninum in clementia, non in
gravitate Nervam, non in gubernando aerario Vespasianum, non in censura
totius vitae ac severitate militari Pertinacem vel Severum. 7 Sed omnia
haec libido et cupiditas mulierariae voluptatis sic perdidit, ut nemo
audeat virtutes eius in litteras mittere, quem constat omnium iudicio
meruisse puniri." 8 Ergo cum id iudicii de Victorino scriptores
habuerint, satis mihi videor eius dixisse de moribus. 

 VICTORINUS
IUNIOR 

 VII. 1 De hoc nihil amplius in litteras est relatum quam
quod nepos Victoriae Victorini filius fuit et a matre vel ab avia sub
eadem hora, qua Victorinus interemptus, Caesar est nuncupatus ac statim a
militibus ira occisus. 2 Extant denique sepulchra circa Agrippinam brevi
marmore inpressa humilia, in quibus ulus est inscriptus: "Hic duo
Victorini tyranni siti sunt." 

 MARIUS 

 VIII. 1 Victorino
et Lolliano, Postumo interemptis Marius ex fabro, ut dicitur, ferrario
triduo tantum imperavit. 2 De hoc quid amplius requiratur, ignoro, nisi
quod eum insignorum brevissimum fecit imperium. Nam ut ille consul, qui
sex meridianis horris consulatum seffectum tenuit, a Marco Tullio tali
aspersus est ioco: "Consulem habuimus tam severum tamque censorium, ut in
eius magistratu nemo pranderit, nemo cenaverit, nemo dormiverit", de hoc
etiam dici posse videatur, qui una die factus est imperator, alia die
visis est imperare, tertia interemptus est. 3 Et vir quidem strenuus ac
militaribus usque ad imperium gradibus evectus, quem plerique Marmurium,
nonnulli Veterium, opificem utpote ferrarium, nuncuparunt. 4 Sed de hoc
nimis multa, de quo illud addidisse satis est nullius manus vel ad
feriendum vel ad impellendum fortiores fuisse, cum in digitis nervos
videretur habuisse non venas. 5 Nam et carra venienta digito salutari
reppulisse dicitur et fortissimo quosque uno digito sic adflixisse, ut
quasi ligni vel ferri obtunsioris ictu percussi dolerent. Multa duorum
digitorum allisione contrivit. 6 Occisus est a quodam militer, qui, cum
eius quondam in fabrili officina fuisset, contemptus est ab eodem, vel cum
dux esset vel cum imperium cepisset. Addidisse vero dicitur interemptor: 
7 "Hic est gladius quem ipse fecisti." Huius contio prima talis fuisse
dicitur: 8 "Scio, conmilitones, posse mihi obici artem pristinam, cuius
mihi omnes testes estis. 9 Sed dicat quisque quod vult. Utinam ferrum
semper exerceam, non vino, non floribus, non mulierculis, non popinis, ut
facit Gallienus, indignus patre suo et sui generis nobilitate, depeream. 
10 Ars mihi obiciatur ferraria, dum me et exterae gentes ferrum tractasse
suis cladibus recognoscant. 11 Enitar denique, ut omnis Alamannia
omnisque Germania cum ceteris, quae adiacent, gentibus Romanum populum
ferratam putent gentem, ut specialiter in nobis ferrum timeant. 12 Vos
tamen cogitetis velim fecisse vos principem, qui numquam quicquam scierit
tractare nisi ferrum. 13 Quod idcirco dico, quia scio mihi a
luxuriosissima illa peste nihil opponi posse nisi hoc, quod gladiorum
atque armorum artifex fuerim." 

 INGENUUS 

 IX. 1 Tusco et
Basso conss. cum Gallienus vino et popinis vacaret cumque se lenonibus,
mimis et meretricibus dederet ac bona naturae luxuroiae continuatione
deperderet, Ingenuus, qui Pannonias tunc regebat, a Moesiacis legionibus
imperator est dictus, ceteris Pannoniarum volentibus, neque in quoquam
melius consultum rei p. a militibus videbatur quam quod instantibus
Sarmatis creatus est imperator, qui fessis rebus mederi sua virtute
potuisset. 2 Causa autem ipsi arripiendi tunc imperii fuit, ne suspectus
esset imperatoribus, quod erat fortissimus ac rei p. necessarius et
militibus, quod imperantes vehementer movet, acceptissimus. 3 Sed
Gallienus, ut erat nequam perditus, ita etiam, ubi necessitas coegisset,
velox, fortis, vehemens, crudelis, denique Ingenuum conflictu habito vicit
eoque occiso in omnes Moesiacos tam milites &lt;quam&gt; cives asperrime saevit. 
Nec quemquam suae crudelitatis exortem reliquit, usque adeo asper et
truculentus, ut plerasque civitates vacuas a virili sexu relinqueret. 4
Fertur sane idem Ingenuus civitate capta in aquam se mersisse atque ita
vitam finisse, ne in tyranni crudelis potestatem veniret. 5 Extat sane
epistola Gallieni, quam ad Celerem Verianum scripsit, qua eius nimietas
crudelitatis ostenditur. Quam ego idcirco interposui, ut omnes
intellegerent hominem luxuriosum crudelissimum esse, si necessitas
postulet: 6 "Gallienus Veriano. Non mihi satisfacies, si tantum armatos
occideris, quos et fors in bellis interimere potuisset. 7 Perimendus est
omnis sexus virilis, si et senes atque inpuberes sine reprehensione nostra
occidi possent. 8 Occidendus est quicum&lt;que&gt; male voluit, occidendus est
quicumque male dixit contra me, contra Valeriani filium, contra tot
principum patrem fratrem. 9 Ingenuus factus est imperator. Lacera,
occide, concide, animum meum intellege, mea mente irascere, qui haec manu
mea scripsi." 

 REGILIANUS 

 X. 1 Fati publici fuit, ut
Gallieni tempore quicumque potuit ad imperium prosiliret. Regilianus
denique in Illyrico ducatum gerens imperator est factus auctoribus
iomperii Moesis, qui cum Ingenuo fuerant ante superati, in quorum parentes
graviter Gallienus saevierat. 2 Hic tamen multa fortiter contra Sarmatas
gessit, sed auctoribus Roxolanis consentientibusque militibus et timore
provincialium, ne iterum Gallienus graviora faceret, interemptus est. 3
Mirabile fortasse videatur, si, quae origo imperii eius fuerit,
declaretur. Capitali enim ioco regna promeruit. 4 Nam cum milites cum eo
quidam c[a]enarent, extitit vicarius tribuni qui diceret: "Regiliani
nomen unde credimus dictum?". Alius continuo: "Credimus quod a regno". 
5 Tum is qui aderat scolasticus, coepit quasi grammaticaliter declinare et
dicere: "Rex regis regi Regilianus". 6 Milites, ut est hominum genus
pronum ad ea, quae cogitant: "Ergo potest rex esse?" Item alius: "Deus
tibi regis nomen inposuit." 7 Quid multa? His dictis cum alia die mane
processisset, a principiis imperator est salutatus. Ita quod aliis vel
audacia vel iudicium, huic detulit iocularis astutia. 8 Fuit, quod negari
non potest, vir in &lt;re&gt; militari semper probatus et Gallieno iam ante
suspectus, quod dignus videretur imperio, gemtis Daciae, Decibali ipsius,
ut fertur, adfinis. 9 Extat epistola divi Claudii tunc privati,qua
Regiliano, Illyrici duci, gratias agit ob redditum Illyricum, cum omnia
Gallieni segnitia deperirent. Quam ego repertam in authenticis inserendam
putavit, fuit enim publica. 10 "Claudius Regiliano multam salutem. 
Felicem rem p., quae te talem virum habere in castris belloicis meruit,
felicem Gallienum, etiamsi ei vera nemo nec de bonis nec de malis nuntiat. 
11 Pertulerunt ad me Bonitus et Celsus, stipatores principis nostri,
qualis apud Scupos in pugnando fueris, quot uno die proelia et qua
celeritate confeceris. Dignus eras triumpho, si antiqua tempora
exstarent. 12 Sed quid multa? Memor cuiusdam hominis cautius velim
vincas. Arcus Sarmaticos et duo saga ad me velim mittas, sed fiblatoria,
cum ipse misi de nostris." 13 Hac epistola ostenditur, quid de Regiliano
senserit Claudius, cuius gravissimum iudicium suis temporibus fuisse non
dubium est. 14 Nec a Gallieno quidem vir iste promotus est, sed a patre
eius Valeriano, ut et Claudius et Macrianus et Ingenuus et Postumus et
Aureolus, qui omnes in imperio interempti sunt, cum mererentur imperium. 
15 Mirabile autem hoc fuit in Valeriano principe, quod omnes, quoscumque
duces fecit, postea militum testimonio ad imperium pervenerunt, ut
appareat senem imperatorem in diligendis rei p. ducibus talem fuisse,
qualem Romana delicitas, si continuari fataliter potuisset sub bono
principe, requirebat. 16 Et utinam vel illi, qui arripuerant imperia,
regnare potuissent, vel eius filius in imperio diutius non fuisset,
utlibet se in suo statu res p. nostra tenuisset. 17 Sed nimis sibi
Fortuna indulgendum putavit, quae et cum Valeriano bonos principes tulit
et Gallienum diutius quam oportebat rei p. reservavit. 

 
 AUREOLUS 

 XI. 1 Hic quoque [in] Illyricianos exercitus regns
in contemptu Gallieni, ut omnes eo tempore, coactus a militibus sumpsit
imperium. 2 Et cum Macrianus cum filio suo Macrino contra Gallienum
veniret cum plurimis, exercitus eius cepit, aliquos corruptos fidei suae
addixit. 3 Et cum factus esset hinc validus imperator cumque Gallienus
expugnare virum fortem frustra temptasset, pacem cum eo {fecit}
contra Post[h]umum pugnaturus. Quorum pleraque et dicta sunt et dicenda. 
4 Hunc eundem Aureolum Claudius interfecto iam Gallieno conflictu habito
apud eum pontem interemit, qui nunc pons Aureoli nincupatur, atque illic
ut tyrannum sepulchro humiliore donavit. Extat etiam nunc epigramma
Graecum in hanc formam: 

 
Dono sepulchrorum victor post multa
tyranni proelia iam felix Claudius Aureolum munere prosequitur
mortali et iure superstes, vivere quem vellet, si pateretur
amor militis egregii, vitam qui iure negavit omnibus indignis et
magis Aureolo. Ille tamen clemens, qui corporis ultima servans et
pontem Aureoli dedicat et tumulum. 

 
6 Hos ego versus a quodam
grammatico translatos ita posui, ut fidem servarem, non quo &lt;non&gt; melius
potuerint transferri, sed ut fidelitas historica servaretur, quam ego prae
ceteris custodiendam putavi, qui quod ad eloquentiam pertinet nihil curo. 
7 Rem enim vobis proposui deferre, non verba, maxime tanta rerum copia ut
in triginta tyrannorum simul vitis. 

 MACRIANUS 

 XII. 1
Capto Valeriano, diu clarissimo principe civitatis, fortissimo deinde
imperatore, ad postremum omnium infelicissimo, vel quod senex apud Persas
consenuit vel quod indignos se posteros dereliquit, cum Gallienum
contemnendum Ballista praefectus Valeriani et Macrianus primus ducum
intellegerent, quaerentibus etiam militibus principem unum in locum
concesserunt quaerentes, quid faciendum esset. 2 Tuncque constitit
Gallieno longe posito, Aureolo usurpante imperium debere aliquem principem
fieri, et quidem optimum, ne quispiam tyrannus existeret. 3 Verba igitur
Ballistae - quantum Maeonius Astyanax, qui consilio interfuit, adserit -
haec fuerunt: 4 "Mea et aetas et professio et voluntas longe ab imperio
absunt, et ego, quod negare non possum, bonum principem quaero. 5 Sed
quis tandem est, qui Valeriani locum possit implere, nisi talis qualis tu
es, fortis, constans, integer, probatus in re p. et, quod maxime ad
imperium pertinet, dives? 6 Arripe igitur locum meritis tuis debitum. 
Me praefecto, quamdiu voles, uteris. Tu cum re p. tantum bene agas, ut te
Romanus orbis factum principem gaudeat." 7 Ad haec Macrianus: "Fateor,
Ballista, imperium prundenti non frustra est. Volo enim rei p. subvenire
atque illam pestem a legum gubernaculis dimovare, sed non hoc in me
aetatis est: senex sum, ad exemplum equitare non possum, lavandum mihi
est frequentius, edendum delicatius, divitiae me iam dudum ad usu militiae
retraxerunt. 8 Iuvenes aliqui sunt quaerendi, nec unus sed duo vel tres
fortissimi, qui ex diversis partibus orbis humani rem p. restituant, quam
Valerianus fa[c]to, Gallienus vitae suae genere perdiderunt." 9 Post haec
intellexit eum Ballista sic agere, ut de filiis suis videretur cogitare,
atque adeo sic adgressus est: 10 "Prudentiae tuae rem p. tradimus. Da
igitur liberos tuos Macrianum et Quietum, fortissimos iuvenes, olim
tribunos a Valeriano factos, quia Gallieno imperante, quod boni sunt,
salvi esse non possunt." 11 Tunc ille ubi intellectum se esse comperit:
"Do", inquit, "Manus de meo stipendium militi duplex daturus. Tu tantum
praefecti mihi studium et annonam in necessariis locis praebe. Iam ego
faxim, ut Gallienus, sordissimus feminarum omnium, duces sui parentis
intellegat." 12 Factus est igitur cum Macriano et Quieto duobus filiis
cunctis militibus volentibus imperator ac statim contra Gallienum venire
coepit utcumque rebus in oriente derelictis. 13 Sed cum quadraginta
quinque milia militum secum duceret, in Illyrico vel in Thraciarum extimis
congressus cum Aureolo victus et cum filio interemptus est. 14 Triginta
denique milia militum in Areoli potestatem concessere. Domitianus autem
eundem vicit, dux Aureoli fortissimus et vehementissimus, qui se originem
diceret a Domitiano trahere atque a Domitilla. 15 De Macriano autem nefas
mihi videtur iudicium Valeriani praeterire, quod ille in oratione sua,
quam ad senatum e Persidis finibus miserat, posuit. Inter cetera ex
oratione divi Valeriani: 16 "Ego, p. c., bellum Persicum gerens Macriano
totam rem p. credidi &lt;et&gt; quidem a parte militari. Ille vobis fidelis,
ille mihi devotus, illum et amat et timet miles, ille utcumque res
exegerit, cum exercitibus agit. 17 Nec, p. c., nova vel inopina nobis
sunt: pueri eius virtus in Italia, adulescentis in Gallia, iuvenis in
Thracia, in Africa iam provecti, senescentis denique in Illyrico et
Dalmatia conprobata est, cum in diversis proeliis ad exemplum fortiter
faceret. 18 Huc accedit quod habet iuvenes filios Romano dignus collegio,
nostra dignus amicitia" et reliqua. 

 MACRIANUS IUNIOR 

 
XIII. 1 Multa de hoc in patris imperio praelibata sunt, qui numquam
imperator factus esset, nisi prudentiae patris eius creditum videretur. 2
De hoc plane multa miranda dicuntur, quae ad fortitudinem pertineant
iuvenalis aetatis. Sed &lt;quid&gt; ad fata aut quantum in bellis unius valet
fortitudo? 3 Hic enim vehemens cum prudentissimo patre, cuius merito
imperare coeperat, a Domitiano victus triginta, &lt;ut&gt; dixi superius,
milibus militum spoliatus est, matre nobilis, patre tantum forte et ad
bellum parato atque ab ultima militia in summum perveniente ducatus
splendore sublimi. 

 QUIETUS 

 XIV. 1 Hic, ut diximus,
Macrini filius fuit. Cum patre et fratre Ballistae iudicio imperator est
factus. Sed ubi comperit Odenatus, qui olim iam orientem tenebat, ab
Aureolo Macrianum, patrem Quieti, cum eius fratre Macriano victos, milites
in eius potestatem concessisse, quasi Gallieni partes vindicaret,
adulescentem cum Ballista praefecto dudum interemit. 2 Idem quoque
adulescens dignissimus Romano imperio fuit, ut vere Macriani filius,
Macriani etiam frater, qui duo adflictis rebus potuerunt rem p. gerere,
videretur. 3 Non mihi praetereundum videtur de Macrianorum familia, quae
hodieque floret, id dicere, quod speciale semper habuerunt. 4 Alexandrum
Magnum Macedonem viri in anulis et argento, mulieres et in reticulis et
dextrocheriis et in anulis et in omni ornamentorum genere exculptum semper
habuerunt, eo usque ut tunicae et limbi et paenulae matronales in familia
eius hodieque sint, quae Alexandri effigiem de liciis variantibus
monstrent. 5 Vidimus proxime Cornelium Macrum ex eadem familia virum, cum
caenam in templo Herculis daret, pateram electrinam, quae in medio vultum
Alexandri haberet et in circuitu[m] omnem historiam contineret signis
brevibus et minutulis, pontifici propinare, quam quidem circumferri ad
omnes tanti illius viri cupidissimos iussit. 6 Quod idcirco posui, quia
dicuntur iuvari in omni actu suo, qui Alexandrum expressum vel auro
gestitant vel argento. 

 ODENATUS 

 XV. 1 Nisi Odenatus,
princeps Palmyrenorum, capto Valeriano, fessis Romanae rei p. viribus
sumpsisset imperium, in oriente perditae res essent. 2 Quare adsumpto
nomine primum regali cum uxore Zenobia et filio maiore, cui erat nomen
Herodes, minoribus Herenniano et [a] Timolao collecto exercitu contra
Persas profectus est. 3 Nisibin primum et orientis pleraque cum omni
Mesopotamia in postestatem recepit, deinde ipsum regem victum fugere
coegit. 4 Postremo Ctesifonta usque Saporem et eius liberos persedutus
captis consubinis, capta etiam magna praeda d orientem vertit, sperans,
quod Macrianum, qui imperare contra Gallienum coeperat, posset opprimere,
sed illo iam profecto contra Aureolum et contra Gallienum, eo interempto
filium &lt;eius&gt; Quietum interfecit, Ballista, ut plerique adserunt, regnum,
usurpante, ne et ipse posset occidi. 5 Composito igitur magna ex parte
orientis statu a consobrino suo Maeonio, qui et ipse imperium sumpserat,
interemptus est cum filio suo Herode, qui et ipse post reditum de Perside
cum patre imperator est appellatus. 6 Iratos fuisse rei p. deos credo,
qui interfecto Valeriano noluerint Odenatum reservare. 7 Ille plane cum
uxore Zenobia non solum orientem, quem iam in pristinum reformaverat
statum, sed et omnes omnino totius orbis partes reformasset, vir acer in
bellis et, quantum plerique scriptores loquuntur, venatu memorabili
semperinclitus, qui a prima aetate capiendis leonibus et pardis, ursis
ceterisque silvestribus animalibus sudorem officii virilis inpendit quique
semper in silvis ac montibus vixit, perferens calorem, pluvias et omnia
mala, quae in se continent venatoriae voluptates. 8 Quibus duratus solem
ac pulverem in bellis Persicis tulit, non aliter etiam coniuge adsueta,
quae multorum sententia fortior marito fuisse perhibetur, mulier omnium
nobilissima orientalium feminarum et, ut Cornelius Capitolinus adserit,
speciosissima. 

 HERODES 

 XVI. 1 Non Zenobia matre sed
priore uxore genitus Herodes cum patre accepit imperium, homo omnium
delicatissimus et prorsus orientalis et Graec[i]ae luxuriae, cui erant
sigillata tentoria et aurati papiliones et omnia Persica. 2 Denique
ingenio eius usus Odenatus quicquid concubinarum regalium, quicquid
divitiarum gemmarumque cepit, eidem tradidit paternae indulgentiae
adfectione permotus. 3 Et erat circa illum Zenobia novercali animo,qua re
commendabiliorem patri eum fecerat. Neque plura sunt quae de Herode
dicantur. 

 MAEONIUS 

 XVII. 1 Hic consobrinus Odenati fuit
nec ulla re alia ductus nisi damnabili invidia imperatoremoptimum
interemit, cum ei nihil aliud obiceret praeter filii Herodis &lt;luxuriem&gt;. 
2 Dicitur autem primum cum Zenobia consensisse, quae ferre non opterat, ut
privignus eius Herodes priore loco quam filii eius, Herennianus et
Timolaus, principes dicerentur. 3 Sed hic quoque spurcissimus fuit. 
Quare imperator appellatus per errorem brevi a militibus pro suae luxuriae
meritis interemptus est. 

 BALLISTA 

 XVIII. 1 De hoc,
utrumimperavit,scriptores inter se ambigunt. Multi enim dicunt Quieto per
Odenatum occiso Ballistae veniam datam et tamen eum imperasse, quod nec
[a] Gallieno nec Aureolo nec Odenato se crederet. Alii adserunt privatum
eum in agro suo, quem apud Dafnidem sibi compararat, interemptum. 3 Multi
et sumpsisse illum purpuram, ut more Romano imperaret, exercitum
duxisse et de se plura promisisse dixerunt, occisum autem per eos, quos
Aureolus miserat ad conprehendendum Quietum, Macriani filium, quem praedam
suam esse dicebat. 4 Fuit vir insignis, eruditus ad gerendam rem p., in
consiliis vehemens, in expeditionibus clarus, in provisione annonaria
singularis, Valeriano sic acceptus, ut eum quibusdam litteris hoc
testimonio prosecutus sit: 5 "Valerianus Ragonio Claro praefecto
Illyrici et Galliarum. Si quid in te bonae frugis est, quam esse scio,
parens Clare, dispositiones tu Ballistae persequere. 6 His rem p.
informa. Videsne ut ille provinciales non gravet, ut illic equos
contineat, ubi sunt pabula, illic annonas militum mandet, ubi sunt
frumenta, ubi sunt frumenta, non provincialem, non possessorem cogat illic
frumenta, ubi non habet, dare, illic equum, ubi non potest, pascere? 7
Nec est ulla alia provisio melior quam ut in locis suis erogentur quae
nascuntur, ne aut vehiculis aut sumptibus rem p. gravent. 8 Galatia
frumentis abundat, referta est Thracia, plenum est Illyricum: illic
pedites conlocentur, quamquam in Thracia etiam equites sine noxa
provincialium hiemare possint. Multum enim ex campis feni colligitur. 9
Iam vinum, laridum, iam ceterae species in his dandae sunt locis, in
quibus adfatim redundant. 10 Quae omnia sunt Ballistae consilia, qui ex
quadam provincia unam tantum speciem praeberi iussit, quod ea redundaret,
atque ab ea milites submoveri. Id quod publicitus est decretum." 11 Est
et alia eius epistola, qua gratias Ballistae agit, in qua docet sibi
praecepta gubernandae rei p. ab eodem data, gaudens, quod eius consilio
nullum adscripticium - id est vacantem - haberet et tribunum, nullum
stipatorem, qui non vere aliquid ageret, nullum militem, qui non vere
pugnaret. 12 Hic igitur vir in tentorio suo cubans a quodam gregario
milite in Odenati et Gallieni gratiam dicitur interemptus. 13 De quo ipse
vera non satis comperi, idcirco quod scriptores temporum de huius
praefectura multa, de imperio pauca dixerunt. 

 VALENS 

 XIX. 
1 Hic vir militaris, simul etiam civilium virtutumgloria pollens
proconsulatum Achaiae dato a Gallieno tunc honore gubernabat. 2 Quem
Macrianus vehementer reformidans, simul quod in omni genere vitae satis
clarum norat, simul quod inimicum sibi esse invidia virtutum sciebat,
misso Pisone, nobilissimae tunc et consularis familiae viro, interfici
praecepit. 3 Valens diligentissime cavens et providens neque aliter sibi
posse subveniri aestimans sumpsit imperium et brevi a militibus
interemptus est. 

 VALENS SUPERIOR 

 XX. 1 Et bene venit in
mentem, ut, cum de hoc Valente loquimur, etiam de illo Valente, qui
superiorum principum temporibus interemptus est, aliquid diceremus. 2 Nam
huius Valentis, qui sub Gallieno imperavit, avunculus magnus fuisse
perhibetur; alii tantum avunculum dicunt. 3 Sed par in ambobus fuit
fortuna. Nam et ille, &lt;cum&gt; paucis diebus Illyrico imperasset, occisus
est. 

 PISO 

 XXI. 1 Hic a Macriano ad interficiendum
Valentem missus, ubi eum providum futurorum imperare cognovit, Thessaliam
concessit atque illic paucis sibi consentientibus sumpsit imperium
Thessalicusque appellatus [vi] interemptus est, vir summae sanctitatis et
temporibus suis Frugi dictus et qui ex illa Pisonum familia ducere
originem diceretur, cui se Cicero nobilitandi causa sociaverat. 2 Hic
omnibus principibus acceptissimus fuit. Ipse denique Valens, qui ad eum
percussores misisse perhibetur, dixisse dicitur non sibi apud deos inferos
constare rationem, quod quamvis hostem suum Pisonem tamen iussisset
occidi, virum cuius similem Romana res p. non haberet. 3 Senatus
consultum de Pisone factum ad noscendam eius maiestatem libenter inserui:
die septimo kal. Iuliarum cum esset nuntiatum Pisonem a Valente
interemptum, ipsum Valentem a suis occisum, Arellius Fuscus, consularis
primae sententiae, qui in locum Valeriani successerat, ait: "Consul,
consule." 4 Cumque consultus esset "Divinos" inquit "Honores Pisoni
decerno, p. c., Gallienum et Valerianum et Saloninum imperatores nostros
id probaturos esse confido. Neque enim melior vir quisquam fuit neque
constantior." 5 Post quem ceteri consulti statuam inter triumphales et
currus quadriiugos Pisoni decreverunt. 6 Sed statua eius videtur,
quadrigae autem, quae decretae fuerant, quasi transferendae ad alium
&lt;locum&gt; positae sunt nec adhuc redditae. 7 Nam in his locis fuerunt, in
quibus thermae Diocletianae sunt exaedificatae, tam aeterni nominis quam
sacrati. 

 AEMILIANUS 

 XXII. 1 Est hoc familiare populi
Aegyptiorum, ut velut furiosi ac dementes de levissimis quibus usque ad
summa rei p. pericula perducantur: 2 saepe illi ob neglectas
salutationes, locum in balneis non concessum, carnem et olera sequestrata,
calciamenta servilia et cetera talia usque ad summum rei p. periculum &lt;in&gt;
seditiones, ita ut armarentur contra eos exercitus, pervenerunt. 3
Familiari ergo sibi furore, cum quadam die cuiusdam servus curatoris, qui
Alexandriam tunc regebat, militari ob hoc caesus esset, quod crepidas suas
meliore esse quam militis diceret, collecta multitudo ad domum Aemiliani
ducis venit atque eum omni seditionum instrumento et furore persecuta est: ictus est lapidus, petitus est ferro, nec defuit ullum seditionis telum. 
4 Qua re coactus Aemilianus sumpsit imperium, cum sciret sibi undecumque
pereundum. 5 Consenserunt ei Aegyptiacus exercitus, maxime in Gallieni
odium. 6 Nec eius ad regendam rem p. vigor defuit, nam Thebaidem totamque
Aegyptum peragravit et, quaternus potuit, barbarorum gentes forti
auctoritate summovit. 7 Alexander denique vel Alexandrinus - nam incertum
id quoque habetur - virtutum merito vocatus est. 8 Et cum contra Indos
pararet expeditionem, misso Theodoto duce Gallieno iubente dedit poenas,
set quidem strangulatus in carcere captivorum veterum more perhibetur. 9
Tacendum esse non credo, quod, cum de Aegypto loquor, vetus suggessit
historia, simul etiam Gallieni factum. 10 Qui cum [e] Theodoto vellet
imperium proconsulare decernere, a sacerdotibus est prohibitus, qui
dixerunt fasces consulares ingredi Alexandriam non licere; 11 cuius rei
etiam Ciceronem, cum contra Gabinium loquitur, meminisse satis novimus. 
Denique nunc extat memoria rei frequentatae. 12 Quare scire oportet
Herennium Celsum, vestrum parentem, consulatum cupit, hoc quod
desiderat non licere. 13 Fertur enim apud Memfim in aurea columna
Aegyptiis esse litteris scriptum tunc demum Aegyptum liberam fore, cum in
eam venissent Romani faces et praetexta Romanorum. 14 Quod apud Proculum
grammaticum, doctissimum sui temporis virum, cum de peregrinis regionibus
loquitur, invenitur. 

 SATURNINUS 

 XXIII. 1 Optimus ducum
Gallieni temporis, sed Valeriano dilectus Saturninus fuit. 2 Hic quoque,
cum dissolutionem Gallieni, pernoctantis in publico, ferre non posset et
milites non exemplo imperatoris sui, sed suo regeret, ab exercitibus
sumpsit imperium, vir prudentiae singularis, gravitatis insignis, vitae
amabilis, victoriarum barbaris etiam ubique notarum. 3 Hic ea die, qua
est amictus a militibus peplo imperatorio, contione adhibita dixisse
fertur: "Commilitiones, bonum ducem perdidistis et malum principem
fecistis." 4 Denique cum multa strenue in imperio fecisset, quod esset
severior et gravior militibus, ab isdem ipsis, a quibus factus fuerat,
interemptus est. 5 Huius insigne est quod convivio discumbere milites, ne
inferiora nudarentur, cum sagis iussit, hieme gravibus, aestate
perlucidis. 

 TETRICUS SENIOR 

 XXIV. 1 Interfecto Victorino
et eius filio mater eius Victoria sive Vitruvia Tetricum senatorem p. R.
praesidatum in Gallia regentem ad imperium hortata, quod eius erat, ut
plerique loquuntur, adfinis, Augustum appellari fecit filiumque eius
Caesarem nuncupavit. 2 Et cum multa Tetricus feliciterque gessi&lt;sse&gt;t et
diuque imperasset, ab Aureliano victus, cum militum suorum inpudentiam et
procacitatem ferre non posset, volens se gravissimo principi et
severissimo dedit. 3 Versus denique illius fertur, quem statim ad
Aurelianum scripserat: "Eripe me his, invicte, malis". 4 Quare cum
Aurelianus nihil simplex neque mite aut tranquillium facile cogitarete,
senatorem p. R. eundemque consularem, qui iure praesidali omnes Gallias
rexerat, per triumphum duxit, eodem tempore quo et Zenobiam Odenati uxorem
cum filiis minoribus Odenati, Herenniano et Timolao. 5 Pudore tamen
victus vir nimium severus eum, quem triumphaverat, conrectorem totius
Italiae fecit, id est Campaniae, Samni, Lucaniae Brittiorum, Apuliae
Calabriae, Etruriae atque Umbriae, Piceni et Flaminiae omnisque annonariae
regionis, ac Tetricum non solum vivere, sed etiam in summa dignitate
manere passus est, cum illum saepe collegam, nonnumquam commilitionem,
aliquando etiam imperatorem appellaret. 

 TETRICUS IUNIOR 

 
XXV. 1 Hic puerulus a Victoria Caesar est appellatus, cum illa mater
castrorum ab exercitu nuncupata esset. 2 Qui et ipse cum patre per
triumphum ductus postea omnibus senatoriis honoribus functus est inlibato
patrimonio, quod quidem ad suos posteros misit, ut Arellius Fuscus dicit,
semper insignis. 3 Narrabat avus meus hunc sibi familairem fuisse neque
quemquam [quam] illi ab Aureliano aut postea ab aliis principibus esse
praelatum. 4 Tetricorum domus hodieque extat in monte Caelio inter duos
lucos contra Isium Metellinum pulcherrrima, in qua Aurelianus pictus est
utrique praetextam tribuens et senatoriam dignitatem, accipiens ab his
sceptrum, coronam, cycladem - pictura est de museo; - quam cum
dedicassent, Aurelianum ipsum dicuntur duo Tetrici adhibuisse convivio.
 

 TREBELLIANUS 

 XXVI. 1 Pudet iam persequi, quanti sub
Gallieno fuerint tyranni vitio pestis illius, si quidem erat in eo ea
luxuria, ut rebelles plurimos mereretur, et ea crudelitas, ut iure
timeretur. Quare et in Trebellianum &lt;bellatum&gt;, factum in Isauria
principem ipsis Isauris sibi ducem quaerentibus. Quem cum alii
archipiratam vocassent, ipse se imperatorem appellavit. Monetam etiam
cudi iussit. 3 Palatium in arce Isauria constituit. Qui quidem cum se
intima et tuta Isaurorum loca munitus difficultatibus locorum et montibus
contulisset, aliquandiu apud Cilicas imperavit. 4 Sed per Gallieni ducem
Camsisoleum, natione Aegyptium, fratrem Theodoti qui Aemilianum ceperat,
ad campum deductus victus est et occisus. 5 Neque tamen postea Isauri
timore, ne in eos Gallienus saeviret, ad aequalitem perduci quavis
principum humanitate potuerunt. 6 Denique post Trebellianum pro barbaris
habentur; etenim in medio Romani nominis solo regio eorum novo genere
custodiarum quasi limes includitur, locis defensa, non hominibus; 7 nam
sunt non satura decori, non virtute graves, non instructi armis, non
consiliis prudentes, sed hoc solo securi, quod in editis positi adiri
nequeunt. Quos quidem divus Claudius paene ad hoc perduxerat, ut a suis
semotos locis in Cilicia conlocaret, daturus uni ex amicissimis omnem
Isaurorum possessionem, ne quid ex ea postea rebellionis oreretur. 

 
 HERENNIANUS 

 XXVII. 1 Odenatus moriens duos parvulos
reliquit, Herrenianum et fratrem eius Timolaum, quorum nomine Zenobia
usurpato sibi imperio diutius quam feminam decuit rem p. obtinuit,
parvulos Romani imperatoris habitu praeferens purpuratos eosdemque
adhibens contionibus, quas illa viriliter frequentavit, Didonem et
Samiramidem et Cleopatram sui generis principem inter cetera praedicans. 
Sed &lt;de&gt; horum exitu incertum est; 2 multi enim dicunt eos ab Aureliano
interemptos, multi morte suo esse consumptos, si quidem Zenobiae posteri
etiam nunc Romae inter nobiles manent. 

 TIMOLAUS 

 XXVIII. 
1 De hoc ea putamus digna notione, quae de fratre sunt dicta. 2 Unum
tamen est quod eum a fratre separat, quod tanti fuit ardoris ad studia
Romana, ut brevi consecutus, quae insinuaverat grammaticus, esse dicatur,
potuisse quin etiam summum Latinorum rhetorem facere. 

 CELSUS 
 

 XXIX. 1 Occupatis partibus Gallicanis, orientalibus, quin etiam
Ponti, Thraciarum et Illyrici, dum Gallienus popinatur et balneis ac
leonibus deputat vitam, Afri quoque auctore Vibio Passieno, proconsule
Africae, et Fabio Pomponiano, duce limitis Libycis, Celsum imperatorem
appellaverunt peplo deae Caelestis ornatum. 2 Hic privatus ex tribunis in
Africa positus in agris suis vivebat, sed ea iustitia et corporis
magnitudine, ut dignus videretur imperio. 3 Quare cratus per quandam
mulierem, Gallienam nomine, consobrinam Gallieni, septimo imperii die
interemptus est atque adeo etiam inter obscuros principes vix relatus est. 
4 Corpus eius a canibus consumptum est Siccensibus, qui Gallieno fidem
servaverant, perurgentibus, et novo iniuriae genere imago in crucem
sublata persultante vulgo, quasi patibulo ipse Celsus videretur adfixus.
 

 ZENOBIA 

 XXX. 1 Omnis iam consumptus est pudor, si quidem
fatigata re p. eo usque perventum est, ut Gallieno nequissime agente
optime etiam mulieres imperarent, et quidem peregrinae. 2 &lt;peregrina&gt; 
enim, nomine Zenobia, de qua multa iam dicta sunt, quae se de Cleopatrarum
Ptolemaeorumque gente iactaret, post Odenatum maritum imperiali sagulo
perfuso per umeros, habitu Didonis ornata, diademate etiam accepto, nomine
filiorum Herenniani et Timolai diutius, quam femineus sexus patiebatur,
imperavit. 3 Si quidem Gallieno adhuc regente rem p. regale mulier
superba munus obtinuit et Claudio bellis Gothicis occupato vix denique ab
Aureliano victa et triumphata concessit in iura Romana. 4 Extat epistola
Aureliani, quae captivae mulieri testimonium fert. Nam cum a quibusdam
reprehenderetur, quod mulierem veluti ducem aliquem vir fortissimus
triumphasset, missis ad senatum populumque Romanum litteris hac se
adtestatione defendit: 5 "Audio, p. c., mihi obici, quod non virile
munus impleverim Zenobiam triumphando. Ne illi, qui me reprehendunt,
satis laudarent, si scirent, quae illa sit mulier, quam prudens in
consiliis, quam constans in dispositionibus, quam erga milites gravis,
quam larga, cum necessitas postulet, quam tristis, cum severitas poscat. 
6 Possum dicere illius esse, quiod Odenatus Persas vicit ac fugato Sapore
Ctesifonta usque pervenit. 7 Possum adserere tanto apud orientales et
Aegyptiorum populos timori mulierem fuisse ut se non Arabes, non Saraceni,
non Armenii commoverent. 8 Nec ego illi vitam conservassem, nisi eam
scissem multum Romanae rei publicae profuisse, cum sibi vel liberis suis
orientis servaret imperium. 9 Sibi ergo habeant propriarum venena
linguarum hi, quibus nihil placet. 10 Nam si vicisse ac triumphasse
feminam non est decorum, quid de Gallieno loquuntur, in cuius contemptu
haec bene rexit imperium? 11 Quid de divo Claudio, sancto ac venerabili
duce, qui eam, quod ipse Gothicis esset expeditionibus occupatus, passus
esse dicitur imperare? Idque consulte ac prudenter, ut illa servante
orientalis finis imperii ipse securius, quae instituerat, perpetraret." 
12 Haec oratio indicat, quid iudicii Aurelianus habuerit de Zenobia. 
Cuius ea castitas fuisse dicitur, ut ne virum suum quidem scierit nisi
temptandis conceptionibus. Nam cum semel concubuisset, exspectatis
menstruis continebat se, si praegnans esset, sin minus, iterum potestatem
quaerendis liberis dabat. 13 Vixit regali pompa. More magis Persico
adorata est. 14 Regum more Persarum convicata est. Imperatorum more
Romanorum ad contiones galeata processit cum limbo purpureo gemmis
dependentibus per ultimam fimbriam, media etiam coclide veluti fibula
muliebri adstricta, brachio saepe nudo. 15 Fuit vultu subaquilo, fusci
coloris, oculis supra modum vigentibus nigris, spiritus divini, venustatis
incredibilis. Tantus candor in dentibus, ut margaritas eam plerique
putarent habere, nmon dentes. 16 Vox clara et virilis. Severitas, ubi
necessitas postulabat, tyrannorum, bonorum principum clementia, ubi pietas
requirebat. Larga prudenter, conservatrix thensaurorum ultra femineum
modum, 17 usa vehiculo carpentario, raro pilento, aequo saepius. Fertur
autem vel tria vel quattuor milia frequenter cum peditibus ambulasse. 18
Venata est Hispanorum cupiditate. Bibit saepe cum ducibus, cum esset
alias sobria; bibit et cum Persis atque Armeniis, ut eos vinceret. 19 Usa
est vasis aureis gemmatis ad convivia, usa Cleopatranis. In ministerio
eunuchos gravioris aetatis habuit, puellas nimis raras. 20 Filios Latine
loqui iusserat, ita ut Graece vel difficile vel raro loquerentur. 21 Ipsa
Latini sermoni[bu]s non usque quaque gnara, sed ut loqueretur pudore
cohibita; loquebatur et Aegyptiace ad perfectum modum. 22 Historiae
Alexandrinae atque orientalis ita perita, ut eam epitomasse dicatur;
Latinam autem Graece legerat. 23 Cum illam Aurelianus cepisset atque in
conspectum suum adductam sic appellasset: "Quid est, Zenobia? Ausa es
insultare Romanis imperatoribus?" Illa dixisse fertur: "Imperatorem te
esse cognosco, qui vincis, Gallienum et Aureolum et ceteros principes non
putavi. Victoriam mei similem credens in consortium regni venire, si
facultas locorum pateretur, optavi." 24 Ducta est igitur per triumphum ea
species, ut nihil pompabilius p. R. videretur iam primum ornata gemmis
ingentibus, ita ut ornamentorum onere laboraret. 25 Fertur enim mulier
fortissima saepissime restitisse, cum diceret se gemmarum onera ferre non
posse. 26 Vincti erant praetera pedes auro, manus etiam catenis aureis,
nec collo aureum vinculum deerat, quod scurra Persicus praeferebat. 27
Huic ab Aureliano concessa est, ferturque vixisse cum liberis
matronae iam more Romanae data sibi possessione in Tiburti, quae hodieque
Zenobia dicitur, non longe ab Hadriani palatioatque ab eo loco, cui nomen
est Concae. 

 VICTORIA 

 XXXI. 1 Non tam digna res erat, ut
etiam Vitruvia sive Victoria in litteras mitteretur, nisi Gallieni mores
hoc facerent, ut memoria dignae etiam mulieres censerentur. 2 Victoria
enim, ubi filium ac nepotem a militibus vidit occisos, Postumum, deinde
Lollianum, Marium etiam, quem principem milites nuncupaverant,
interemptos, Tetricum, de quo superius dictum est, ad imperium hortata
est, ut virile semper facinus auderet. Insignita est praeterea hoc
titulo, ut castrorum se diceret matrem. 3 Cusi sunt eius nummi aerei,
aurei et argentei, quorum hodieque forma extat apud Treviros. 4 Quae
quidem non diutius vixit. Nam Tetrico imperante, ut plerique loquuntur,
occisa, ut alii adserunt, fatali necessitate consumpta. 5 Haec sunt quae
de triginta tyrannis dicenda videbantur. Quos ego in unum volumen idcirco
contuli, ne, de singulis singula quaeque narrarem, nasceretur indigna
fastidia et ea, quae ferre lector non posset. 6 Nunc ad Claudium
principem redeo. De quo speciale mihi volumen quamvis breve merito vitae
illius videtur edendum addito fratre singuli viro, ita ut de familia tam
snacta et tam nobili saltim pauca referantur. 7 Studiose in medio feminas
posui ad ludibrium Gallieni, quo nihil prodigiosius passa est Romana res
p., duos etiam nunc tyrannos quasi extra numerum, quod alieni essent
temporis, additurus, unum qui fuit Maximini temporibus, alterum qui
Claudii, ut tyrannorum triginta viri hoc volumine tenerentur. 8 Quaeso,
qui expletum iam librum acceperas, boni consultas atque hos volumini tuo
volens addas, quos ergo, quem ad modum Valentem superiorem huic volumini,
sic post Claudium et Aureliam his qui inter Tacitum et Diocletianum
fuerunt, addere destinaveram. 9 Sed errorem meum memor historiae
diligentia tuae eruditionis avertit. 10 Habeo igitur gratiam, quod
titulum meum prudentiae tuae benignitas inplevit. Nemo in templo Pacis
dicturus est me feminas inter tyrannos [cum risu et ioco], tyrannas
videlicet vel tyrannides, ut ipsi de me solent &lt;cum risu et ioco&gt;
iactitare, posuisse. 11 Habent integrum numerum ex arcanis historiae in
meas litteras datum. 12 Titus enim et Censorinus &lt;inseruntur&gt;, quorum
unus, ut dixi, sub Maximino, alter sub Claudio fuit, qui ambo ab isdem
militibus, a quibus purpura velati fuerant, interempti sunt. 

 
 TITUS 

 XXXII. 1 Docet Dexippus nec Herodianus tacet omnesque,
qui talia legenda posteris tradiderunt, Titum, tribunum Maurorum, qui a
Maximino inter privatos relictus fuerat, timore violentae mortis, ut illi
dicunt, invitum vero et a militibis coactum, ut plerique adserunt,
imperasse atque hunc intra paucos dies post vindicatam defectionem, quam
consularis vir Magnus Maximino paraverat, a suis militibus interemptum;
imperasse autem dicitur mensibus sex. 2 Fuit hic vir de primis erga rem
p. domi forisque laudabilis, sed in imperio parum felix. 3 Alii dicunt ab
Armeniis sagittariis, quos Maximinus ut Alexandrinos et oderat et
offenderat, principem factum. 4 Nec mireris tantam esse varietatem de
homine, cuius vix nomen agnoscitur. 5 Huius uxor Calpurnia fuit, sancta
et venerabilis femina de genere Caesoninorum, id est Pisonum, quam maiores
nostri univiriam sacerdotem inter sacratissimas feminas adorarunt, cuius
statuam in templo Veneris adhuc vidimus acrolitham sed auratam. 6 Haec
uniones Cleopatranos habuisse perhibetur, haec lancem centum librarum
argenti, cuius plerique poetae meminerunt, in qua maiorum eius expressa
ostenderetur historia. 7 Longius mihi videor processisse quam res
postulabat. Sed quid faciam? Scientia naturae facilitate verbosa est. 
8 Quare ad Censorinum revertar, hominem nobilem sed qui non tam bono quam
malo rei p. septem diebus dicitur imperasse. 

 CENSORINUS 

 
XXXIII. 1 Vir plane militaris et antiquae in curia dignitatis, bis
consul, bis praefectus praetorii, ter praefectus urbi, quarto pro consule,
tertio consularis, legatus praetorius secundo, quarto aedilicius, tertio
quaestorius, extra ordinem quoque legatione Persica functus, etiam
Sarmatica. 2 Post omnes tamen honores cum in agro suo degeret senex atque
uno pede claudicans vulnere, quod bello Persico Valeriani temporibus
acceperat, factus est imperator et scurrarum ioco Claudius appellatus est. 
3 Cumque se gravissime gereret neque a militibus ob disciplinam censoriam
ferri posset, ab his ipsis, a quibus fuactus fuerat, interemptus est. 4
Extat eius selpulchrum &lt;circa Bononiam&gt:, in quo grandibus litteris [circa
Bononiam] incisi sunt omnes eius honores; ultimo tamen versu adscriptum
est: 5 "felix omnia, infelicissimus imperator". Extat eius familia
Censorinorum nomine frequantata, cuius pars Thracias odio rerum Romanarum,
pars Bithyniam petit; 6 extat etiam domus pulcherrima adiuncta gentibus
Flaviis, quae quondam Titi principis fuisse perhibetur. 7 Habes integrum
triginta numerum tyrannorum, qui cum malevolis quidem sed bono animo
causabaris. 8 Da nunc cuivis libellum non tam diserte quam fideliter
scriptum. Neque ego eloquentiam mihi videor pollicitus esse, sed rem, qui
hos libellos, quos de vita principum edidi, non scribo sed dicto, et dicto
cum ea festinatione, quam, si quid vel ipse promisero vel tu petieris, sic
perurgueo, ut respirandi non habeam facultatem.
 
 
	 
		 Historia Augusta 
		 The Latin Library 
		 The Classics Page