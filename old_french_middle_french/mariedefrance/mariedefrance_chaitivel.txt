X.
Chaitivel


     Talenz me prist de remembrer
un lai dunt jo oï parler.
L’aventure vus en dirai
e la cité vus numerai
u il fu nez, e cum ot nun.
‘Le Chaitivel’ l’apelë hum,
e si i a plusurs de cels
ki l’apelent ‘Les Quatre Doels.’
 
     En Bretaigne a Nantes maneit
une dame ki mult valeit
de bealté e d’enseignement
e de tut bon afaitement.
N’ot en la terre chevalier
ki alkes feïst a preisier,
pur ceo qu’une feiz la veïst,
que ne l’amast e requeïst.
El nes pot mie tuz amer,
n’el nes volt mie retiser.
Tutes les dames d’une terre
vendreit mielz amer e requerre,
que un fol de son pan tolir,
kar eil vuelt en eire ferir.
La dame fait a tuz lur gre
desuz la bone volunté ;
purquant, s’ele nes vuelt oir,
nes deit de paroles laidir,
mes tenir chier e enurer,
a gre servir e merciër.
La dame dunt jo vueil cunter
tant esteit requise d’amer,
pur sa bealté, pur sa valur
s’en entremistrent li plusur.

     En Bretaigne ot quatre baruns,
mes jeo ne sai numer lur nuns.
Il n’aveient guaires d’eé,
mes mult erent de grant bealté
e chevalier pruz e vaillant,
large, curteis e despendant ;
mult par esteient de grant pris
e gentil hume del païs.
Icil quatre la dame amoënt
e de bien faire se penoënt ;
pur li e pur s’amur aveir
i meteit chescuns sun poeir.
Chescuns par sei la requereit
e tute sa peine i meteit ;
n’i ot celui ki ne quidast
que mielz d’altre n’i espleitast.
La dame fu de mult grant sens.
En respit mist e en purpens
pur saveir e pur demander
li quels sereit mielz a amer.
Tant furent tuit de grant valur,
ne pot eslire le meillur.
Ne volt les treis perdre pur l’un :
bel semblant faiseit a chescun,
ses druëries lur donout,
ses messages lur enveiout.
Li uns de l’altre ne saveit,
mes departir nuls nes poeit ;
par bel servir e par preier
quidot chescuns mielz espleitier.
A l’assembler des chevaliers
voleit cheseuns estre primiers
de bien faire, se il petist,
pur ceo qu’a la dame pleüst.
Tuit la teneient pur amie,
tuit portouent sa druërie,
anel u manche u gumfanun,
e chescuns escriot sun nun.
Tuz quatre les ama e tint,
tant qu’aprés une paske vint,
que devant Nantes la cité
ot un turneiement crié.
Pur aquointier les quatre druz,
mulz ot d’altre païs venuz,
e li Franceis e li Norman
e li Flemenc e li Breban,
li Buluigneis, li Angevin
e cil ki pres furent veisin,
tuit i sunt volentiers alé.
Lunc tens aveient surjurné.
 
Al vespre del turneiement
s’entreferirent durement.
Li quatre dru furent armé
e eissirent de la cité ;
lur chevalier vindrent aprés,
mes sur els quatre fu li fes.
Cil de fors les unt coneüz
as enseignes e as escuz.
Cuntre els enveient chevaliers,
dous Flamens e dous Henoiers,
apareilliez cume de puindre ;
n’i a celui ne vueille juindre.
Cil les virent vers els venir,
n’aveient talent de fuïr.
Lance baissiee, a esperun
choisi chescuns sun cumpaignun.
Par tel aïr s’entreferirent
que li quatre de fors cheirent.
Il n’ourent cure des destriers,
ainz les laissierent estraiers ;
sur les abatuz se resturent.
Lur chevalier les succururent.
A la rescusse ot grant medlee,
meint colp i ot feru d’espee.
La dame fu sur une tur,
bien choisi les suens e les lur.
Ses druz i vit mult bien aidier :
ne set le quel deit plus preisier.

     Li turneiemenz cumença
li reng crurent, mult espessa.
Devant la porte meinte feiz
fu le jur meslez li turneiz.
Si quatre dru bien le faiseient,
si que de tuz le pris aveient,
tant que ceo vint a l’avesprer
que il deveient desevrer.
Trop folement s’abandonerent
luinz de lur gent, sil cumparerent :
kar li trei i furent ocis
e li quarz nafrez e mal mis
par mi la quisse e enz el cors
si que la lance parut fors.
A traverse furent feru
e tuit quatre furent cheü.
Cil ki a mort les unt nafrez,
lur escuz unt es chans getez ;
mult esteient pur els dolent,
nel firent pas a esciënt.
La noise leva e li criz,
unques tels doels ne fu oïz.
Cil de la cité i alerent,
unques les altres ne duterent ;
pur la dolur des chevaliers
i aveit itels dous milliers
ki lur ventaille deslaçouent
chevels e barbes detirouent.
Entre els esteit li doels comuns.
Sur un escu fu mis chescuns ;
en la cité les unt portez
a la dame kis ot amez.
Des qu’ele sot cele aventure,
pasmee chiet a terre dure.
Quant ele vient de pasmeisun,
chescun regrete par sun nun.
‘Lasse’, fet ele, ‘que ferai ?
Ja mes haitiee ne serai !
Cez quatre chevaliers amoue
e chescun par sei cuveitoue ;
mult par aveit en els grant bien.
Il m’amoënt sur tute rien.
Pur lur bealté, pur lur pruësce,
pur lur valur, pur lur largesce
les fis a mei amer entendre ;
nes voil tuz perdre pur l’un prendre.
Ne sai le quel jeo dei plus pleindre ;
mes ne m’en puis covrir ne feindre.
L’un vei nafré, li trei sunt mort :
n’ai rien el mund ki me confort !
Les morz ferai ensevelir,
e se li nafrez puet guarir,
volentiers m’en entremetrai
e bons mires li baillerai.
En ses chambres le fet porter.
Puis fist les altres cunreer ;
a grant amur e noblement
les aturna e richement.
En une mult riche abeïe
fist grant offrendre e grant partie
la u il furent enfuï :
deus lur face bone merci !
Sages mires aveit mandez,
sis a al chevalier livrez,
ki en sa chambre jut nafrez,
tant qu’a guarisun est turnez.
Ele l’alot veeir sovent
e cunfortout mult bonement ;
mes les altres treis regretot
e grant dolur pur els menot.

     Un jur d’esté aprés mangier
parlot la dame al chevalier.
De sun grant doel li remembrot
e le suen chief jus en baissot ;
forment comença a penser.
E il la prist a reguarder ;
bien aparceit qu’ele pensot.
Avenantment l’araisunot :
‘Dame, vus estes en esfrei !
Que pensez vus ? Dites le mei !
Laissiez vostre dolur ester,
bien vus devriëz conforter ! ’
‘Amis’, fet ele, ‘jeo pensoue
e voz cumpaignuns remembroue.
Ja mes dame de mun parage
tant nen iert bele, pruz ne sage,
tels quatre ensemble n’amera
ne en un jur si nes perdra,
fors vus tut sul ki nafrez fustes,
grant poür de mort en eüstes.
Pur ceo que tant vus ai amez,
vueil que mis doels seit remembrez.
De vus quatre ferai un lai
e Quatre Doels le numerai.’
Li chevaliers li respundi
hastivement, quant il l’oï :
‘Dame, faites le lai novel,
si l’apelez Le Chaitivel !
E jeo vus vueil mustrer raisun
que il deit issi aveir nun.
Li altre sunt pieç’a finé
e trestut le siecle unt usé
en la grant peine qu’il sufreient
de l’amur qu’il vers vus aveient.
Mes jo ki sui eschapez vis,
tuz esguarez e tuz chaitis,
ceo qu’el siecle puis plus amer
vei sovent venir e aler,
parler a mei matin e seir,
si n’en puis nule joie aveir
ne de baisier ne d’acoler
ne d’altre bien fors de parler,
Tels cent mals me faites sufrir,
mielz me valdreit la mort tenir.
Pur c’iert li lais de mei nomez :
‘Le Chaitivel’ iert apelez.
Ki ‘Quatre Doels’ le numera,
sun propre nun li changera.’
‘Par fei’, fet ele, ’ceo m’est bel,
Or l’apelum Le Chaitivel ! ’

     Issi fu li lais comenciez
e puis parfaiz e anunciez,
Icil kil porterent avant,
‘Quatre Doels’ l’apelent alquant.
Chescuns des nuns bien i afiert,
 
kar la matire le requiert ;
Le Chaitivel a nun en us.
Ici finist, n’en i a plus :
plus n’en oï ne plus n’en sai
ne plus ne vus en cunterai.