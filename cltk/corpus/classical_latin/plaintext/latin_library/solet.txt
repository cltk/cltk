Solet annuere 
 
 
 
 SOLET ANNUERE 
 
 [Bulla Domini Papae Honorii III super regulam fratrum minorum: Nov. 29, 1223 A.D.] 
 
 
 
 
 Honorius Episcopus servus servorum Dei
dilectis filiis, fratri Francisco et aliis fratribus de Ordine Fratrum
Minorum, salutem et apostolicam Benedictionem: 
 
  Solet annuere Sedes Apostolica piis votis et honestis petentium
  desideriis favorem benivolum impertiri. Eapropter, dilecti in Domino
  filii, vestris piis precibus inclinati, ordinis vestri regulam, a bonae
  memoriae Innocentio papa, praedecessore nostro, approbatam, annotatam
  praesentibus, auctoritate vobis apostolica confirmamus et praesentis
  scripti patrocinio communimus: Quae talis est,
 
 Caput I: In nomine Domini! incipit vita minorum fratrum: 
 
  Regula et vita Minorum Fratrum haec est, scilicet Domini Nostri Jesu
  Christi sanctum Evangelium observare vivendo in obedientia, sine
  proprio et in castitate.
 
  Frater Franciscus promittit obedientiam et reverentiam domino papae
  Honorio ac successoribus eius canonice intrantibus et Ecclesiae
  Romanae. Et alii fratres teneantur fratri Francisco et eius
  sucessoribus obedire.
 
 Caput II: De his qui volunt vitam istam accipere, et qualiter recipi debeant. 
 
  Si qui voluerint hanc vitam accipere et venerint ad fratres nostros,
  mittant eos ad suos ministros provinciales, quibus solummodo et non
  aliis recipiendi fratres licentia concedatur. Ministri vero diligenter
  examinent eos de fide catholica et ecclesiaticis sacramentis.
 
  Et si haec omnia credant et velint ea fideliter et usque in finem
  firmiter obervare, et uxores non habent vel, si habent, et iam
  monasterium intraverint uxores vel, licentiam eis dederint auctoritate
  dioecesani episcopi, voto continentiae iam emisso, et illius sint
  aetatis exores, quod non possit de eis oriri suspicio, dicant illis
  verbum sancti Evangelii (cf. Mt 19,21), quod vadant et vendant omnia
  sua et ea studeant pauperibus erogare. Quod si facere non potuerint,
  sufficit eis bona voluntas.
 
  Et caveant fratres et eorum ministri, ne solliciti sint de rebus suis
  temporalibus, ut libere faciant de rebus suis, quidquid Dominus
  inspiraverit eis. Si tamen consilium requiratur, licentiam habeant
  ministri mittendi eos ad aliquos Deum timentes, quorum consilio bona
  sua pauperibus erogentur. Postea concedant eis pannos probationis,
  videlicet duas tunicas sine caputio et cingulum et braccas et caparonem
  usque ad cingulum, nisi eisdem ministris aliud secundum Deum aliquando
  videatur. Finito vero anno probationis, recipiantur ad oboedientiam
  promittentes vitam istam semper et regulam observare.
 
  Et nullo modo licebit eis de ista religione exire iuxta mandatum domini
  papae, quia secudum sanctum Evangelium nemo mittens manum ad aratrum et
  aspiciens retro aptus est regno Dei. (Lc 9,62)
 
  Et illi qui iam promiserunt oboedientiam habeant tunicam cum caputio et
  aliam sine caputione qui voluerint habere. Et qui necessitate coguntur
  possint portare calceamenta. Et fratres omnes vestimentis vilibus
  induantur et possint ea repetiare de saccis et aliis petiis cum
  benedictione Dei. Quos moneo et exhortor, ne despiciant neque iudicent
  homines, quos vident mollibus vestimentis et coloratis indutus, uti
  cibis et potibus delicatis, sed magis unusquisque iudicet et despiciat
  semetipsum.
 
 Caput III: De divino officio et iuiunio et quomodo fratres debeant ire per mundum. 
 
  Clerici faciant divinum officium secundum ordinem sanctae Romanae
  Ecclesiae excepto psalterio, ex quo habere poterunt breviaria.
 
  Laici vero dicant viginti quator Pater Noster pro matutino, pro laude
  quinque, pro prima, tertia, secta, nona, pro qualibet istarum septem,
  pro vesperis autem duodecim, pro completorio septem et orent pro
  defunctis.
 
  Et ieiunent a festo Omnium Sanctorum usque ad Nativitatem Domini.
  Sanctam vero quadragesimam, quae incipit ab Epiphania usque ad continuo
  quadraginta dies, quam Dominus suo sancto ieiunio consecravit (cf Mt
  4,2), qui voluntarie eam ieiunant benedicti sint a Domino, et qui
  nolunt non sint astricit. Sed aliam usque ad Resurrectionem Domini
  ieiunent..
 
  Aliis autem temporibus non teneantur nisi sexta feria ieiunare. Tempore
  vero manifestae necessitatis non teneantur fratres ieiunio corporali.
 
  Consulo vero, moneo et exhortor fratres meos in Domino Jesu Christo, ut
  quando vadunt per mundum, non litigent neque contendant verbis (cf 2
  Tim 2,14), nec alio iudicent; sed sint mites, pacifici et modesti,
  mansueti et humiles, honeste loquentes omnibus, sicut decet. Et non
  debeant equitare, nisi manifesta necessitate vel infirmitate cogantur.
 
  In quamcumque domum intraverint, primum dicant: Pax huic domui (cf Lc
  10,5). Et secundum sanctum Evangelium de omnibus cibis, qui apponuntur
  eis, liceat manducare (cf Lc 10,8).
 
 Caput IV: Quod fratres non recipiant pecuniam. 
 
  Praecipio firmiter fratribus universis, ut nullo modo denarios vel
  pecuniam recipiant per se vel per interpositam personam. Tamen pro
  necessitatibus infirmorum et aliis fratribus induendis, per amicos
  spirituales, ministri tantum et custodes sollicitam curam gerant
  secundum loca et tempora et frigidas regiones, sicut necessitati
  viderint expedire; eo semper salvo, ut, sicut dictum est, denarios vel
  pecuniam non recipiant.
 
 Caput V: De modo laborani. 
 
  Fratres illi, quibus gratiam dedit Dominus laborandi, laborent
  fideliter et devote, ita quod, excluso otio animae inimic, sanctae
  orationis et devotionis spiritum non extinguant, cui debent cetera
  temporalia deservire. De mercede vero laboris pro se et suis fratribus
  corporis necessario recipiant praeter denarios vel pecuniam et hoc
  humiliter, sicut decet servos Dei et paupertatis sanctissimae
  sectatores.
 
 Caput VI: Quod nihil approprient sibi fratres, et de eleemosyna petenda et de
        fratribus infirmis. 
 
  Fratres nihil sibi approprient nec domum nec locum nec aliquam rem. Et
  tanquam peregrini et advenae (cf 1 Ptr 2,11) in hoc saeculo in
  paupertate et humilitate Domino famulantes vadant pro eleemosyna
  confidenter, nec oportet eos verecundari, quia Dominus pro nobis se
  fecit pauperem in hoc mundo (cf 2 Cor 8,9). Haec est illa celsitudo
  altissimae paupertatis, quae vos, carissimos fratres meos, heredes et
  reges regni caelorum instituit, pauperes rebus fecit, virtutibus
  sublimavit (cf Jac 2,5). Haec sit portio vestra, quae perducit in
  terram viventium (cf Ps 141,6). Cui, dilectissimi fratres, totaliter
  inhaerentes nihil aliud pro nomine Domini nostri Jesus Christi in
  perpetuum sub caelo habere velitis.
 
  Et, ubicumque sunt et se invenerint fratres, ostendant se domesticos
  invicem interse. Et secure manifestet unus alteri necessitatem suam,
  quia, si mater nutrit et diligit filium suum (cf 1 Thess 2,7) carnalem,
  quanto diligentius debet quis diligere et nutrire fratrem suum
  spiritualem?
 
  Et, si quis eorum in infirmitate ceciderit, alii fratres debent ei
  servire, sicut vellent sibi serviri (cf Mt 7,12).
 
 Caput VII: De poenitentia fratribus peccantibus imponenda. 
 
  Si qui fratrum, instigante inimico, mortaliter peccaverint, pro illis
  peccatis, de quibus ordinatum fuerit inter fratres, ut recurratur ad
  solos ministros provinciales, teneantur praedicit fratres ad eos
  recurrere quam citius poterint, sine more. Ipsi vero ministri, si
  presbyteri sunt, cum misericordia iniungant illis poenitentiam; si vero
  presbyteri non sunt, iniungi faciant per alios sacerdotes ordinis,
  sicut eis secudum Deum melius videbitur expedire. Et cavere debent, ne
  irascantur et conturbentur propter peccatum alicuius, quia ira et
  conturbatio in se et in aliis impediunt caritatem.
 
 Caput VII: De electione generalis ministri huius fraternitatis et de capitulo
        Pentecostes. 
 
  Universi fratres unum de fratribus istius religionis teneantur semper
  habere generalem ministrum et servum totius fraternitatis et ei
  teneantur firmiter obedire. Quo decedente, electio successoris fiat a
  ministris provincialbius et custodibus in capitulo Pentecostes, in quo
  provinciales ministri teneantur semper insimul convenire, ubicumque a
  generali ministro fuerit constitutum; et hoc semel in tribus annis vel
  ad alium terminum maiorem vel minorem, sicut a praedicto ministro
  fuerit ordinatum.
 
 Caput IX: De praedicatoribus. 
 
  Fratres non praedicent in episcopatu alicuius episcopi, cum ab eo illis
  fuerit contradictum. Et nullus fratrum populo penitus audeat
  praedicare, nisis a ministro generali huius fraternitatis fuerit
  examinatus et approbatus, et ab eo officium sibi praedicationis
  concessum.
 
  Moneo quoque et exhortor eosdem fratres, ut in praedicatione, quam
  faciunt, sint examinata et casta eorum eloquia (cf Ps 11,7; 17,21), ad
  utilitatem et aedificationem populi, annuntiando eis vitia et virtutes,
  poenam et gloriam cum brevitate sermonis; quia verbum abbreviatum fecit
  Dominus super terram (cf Rom 9,28).
 
 Caput X: De admonitione et correctione fratrum. 
 
  Fratres, qui sunt ministri et servi aliorum fraturm, visitent et
  moneant fratres suos et humiliter et caritative corrigant eos, non
  praecipientes eis aliquid, quod sit contra animam suam et regulam
  nostram. Fratres vero, qui sunt subditi, recordentur, quod propter Deum
  abnegaverunt proprias voluntates. Unde firmiter praecipio eis, ut
  obediant suis ministris in omnibus quae promiserunt Domino observare et
  non sunt contraria animae et regulae nostrae. Et ubicumque sunt
  fratres, qui scirent et cognoscerent, se non posse regulam
  spiritualiter observare, ad suos ministros debeant et possint
  recurrere. Ministri vero caritative et benigne eos recipiant et tantam
  familiaritatem habeant circa ipsos, ut dicere possint eis et facere
  sicut domini servis suis; nam ita debet esse, quod ministri sint servi
  omnium fratrum.
 
  Moneo vero et exhortor in Domino Jesu Christo, ut caveant fratres ab
  omni superbia, vana gloria, invidia, avaritia (cf Lc 12,15), cura et
  sollicitudine hujus saeculi (cf Mt 13,22), detractrione et
  murmuratione, et non curent nescientes litteras litteras discere; seb
  attendant, quod super omnia desiderare debent habere Spiritum Domini et
  sanctam eius operationem, orare semper ad eum puro corde et habere
  humilitatem, patientiam in persecutione et infirmitate et diligere eos
  qui nos persequuntur et reprehendunt et arguunt, quia dicit Dominus:
  Diligite inimicos vestros et orate pro persequentibus et calumniantibus
  vos (Mt 5,44). Beati qui persecutionem patiuntur propter iustitiam,
  quoniam ipsorum est regnum caelorum (Mt 5,10). Qui autem perseveraverit
  usque in finem hic salvus erit (Mt 10,22).
 
 Caput XI: Quod fratres non ingrediantur monasteria monacharum. 
 
  Praecipio firmiter fratribus universis, ne habeant suspecta consortia
  vel consilia mulierum, et ne ingrediantur monasteria monacharum praeter
  illos, quibus a sede apostolica concessa est licentia specialis; nec
  fiant compartres virorum vel mulierum nec hac occasione inter fratres
  vel de fratribus scandalum oriatur.
 
 Caput XII: De euntibus inter saracenos et alios infideles. 
 
  Quicumque fratrum divina inspiratione voluerint ire inter saracenos et
  alios infideles petant inde licentiam a suis ministris provincialibus.
  Ministri vero nullis eundi licentiam tribuant, nisi eis quos viderint
  esse idoneos ad mittendum..
 
  Ad haec per obedientiam iniungo ministris, ut petant a domino papa unum
  de sancte Romanae Eccclesiae cardinalibus, qui sit gubernator,
  protector et corrector istius fraternitatis, ut semper subditi et
  subiecti pedibus eiusdem sanctae Ecclesiae stabiles in fide (cf Col
  1,23) catholica paupertatem et humilitatem et sanctum evangelium Domini
  nostri Jesu Christi, quod firmiter promisimus, observemus.
 
 Sequitur Confirmatio Regulae 
 
  Nulli ergo omnino hominum liceat hanc paginam nostrae confirmationis
  infringere, vel ei ausu temerario contraire. Si quis autem hoc
  attentatre praesumpserit, indignationem omnipotentis Dei et beatorum
  Petri et Pauli, apostolorum eius, se noverit incursurum.

  Datum Laterani tertio kalendas decembris, Pontificatus nostri anno
  octavo.
 
 
 
 
 
	 Papal Bulls 
	 The Latin Library 
	 The Classics Homepage