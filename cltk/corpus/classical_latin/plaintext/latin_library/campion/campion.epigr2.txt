Campion: Epigrams II
		 

		 
		 
	 
	
 

 THOMAE CAMPIANI EPIGRAMMATUM LIBER SECUNDUS
 

 
  
 
1. AD SERENISSIMUM CAROLUM PRINCIPEM
 

 
Non veterem tibi dono librum, clarissime princeps, 
 tanquam donatum; si tamen ire iubes, 
splendorem fortasse novum trahet, et melior iam 
 prodibit cum se noveret esse tuum.
 

 
 2. AD LECTOREM
 

 
Lusus si mollis, iocus aut levis, hic tibi, lector, 
 occurrit, vitae prodita vere scias, 
dum regnat Cytheraea: ex illo musa quievit 
 nostra diu, Cereris curaque maior erat: 
in medicos ubi me campos deduxit Apollo,   5 
 aptare et docuit verba Britanna sonis: 
namque in honore mihi semper fuit unicus ille, 
 cuius ego monitis obsequor usque lubens. 
quid facerem? quamvis alieno tempore Phoebus, 
 en, vocat, et recitat pulveris ore scelus.   10 
respondente cheli, metuenda dulce sonanti, 
 quo sic perfudit mentem animumque meum, 
cogerer ut chartis, male sed memor, illa referre 
 quae cecinit mira dexteritate deus. 
hinc rediit mihi musa vetus, sed grandior, et quae   15 
nunc aliqua didicit cum gravitate loqui; 
 et nova non invita mihi, diversaque dictat, 
omnia quae, lector candide, reddo tibi.
 

 
 3. AD LIBRUM
 

 
I nunc, quicquid habes ineptiarum 
damnatum tenebris diu, libelle, 
in lucem sine candidam venire 
excursoris ope eruditioris: 
exinde ut fueris satis polite   5 
impressus, nec egens novi nitoris, 
Mychelburnum adeas utrumque nostrum, 
quos aetas, studiumque par, amorque, 
mi connexuit optume merentes: 
illis vindicibus nihil timebis   10 
celsas per maris aestuantis undas 
Rhenum visere, Sequanam, vel altum 
Tiberim, sive Tagi aureum fluentem.
 

 
 4. AD PACEM DE AUGUSTISSIMA REGINA ELIZABETHA
 

 
O pax beatis unicum decus terris, 
quam te lubens osculor, amabilis mater, 
rerumque custos, et benigna servatrix! 
quae sola te tuetur integram nobis, 
non illam amem, illam venerer omnibus dictis   5 
factisque? pro illa unquam mori reformidem? 
illam quis amens proditam exteris optet, 
domi suis quae pacem et exteris donat?
 

 
 5. IN CALVUM
 

 
Risi, Calve, hodie satis superque, 
notorum quia quemque ut attigisti, 
currentem licet et negotiosum, 
sistebas, retinens, toga prehendens; 
tum demum rogitas equumne grandem   5 
empturum sit, et optimum, et valentem; 
nec cessas odiosus abnuentem 
unumquemque trecenties rogare. 
quin me iam decies eras de eodem 
aggressus; memini, fuit molestum.   10 
si quisquam interea tuum caballum 
posset ridicule satis tabella 
pro re pingere, squallidum, vietum, 
morbosos timide pedes levantem, 
pictor vendiderit prius tabellam   15 
quam tu vendideris tuum caballum.
 

 
 6. AD CLONIUM
 

 
Fitne id quod petimus? mihi si persuaseris, inquis: 
 siccine nos semper ludis, inepte Cloni? 
unum nunc utinam tibi persuadere liceret: 
 ut cito suspendas te, miser, illud erit.
 

 
 7. IN CRISPUM
 

 
Crispus amat socios, ut avara Lycoris amantes; 
 ut libros Casinus bibliopola suos; 
civis ut emptores Vincentius; utque clientes 
 Caccula causidicus; sacra sacrator Helix; 
non laudem, non quod verum mereantur amorem,   5 
 sed prodesse magis quod sua cuique solent.
 

 
 8. IN CALVUM
 

 
In circo modo, Calve, te prementem 
ut vidi nitidae latus puellae, 
sermonique avide viam astruentem; 
mox divam Venerem, Leporem, Amoremque 
orabam tibi, ne inficetus illam   5 
de grandi quid equo tuo rogares.
 

 
 9. IN OBITUM GUALTERI DEVOREUX FRATRIS CLARISSIMI COMITIS ESSEXIAE
 

 
Pilas volare qui iubebat impius 
forata primus igne ferra suscitans, 
ei manus cruenta, cor ferum fuit. 
fenestra quanta mobili hinc deae patet 
ferire possit ut malos, bonos simul.   5 
quid alta fortitudo mentis efferae, 
torive corporis valent? ruunt globi, 
praeitque caecitas, et atra nubila, 
sonique terror aethera et solum quatit. 
maligna fata, Devoreux, et unice,   10 
et alme frater incliti ducis, sacro 
tibi igne perdidere saucium caput, 
equo labansque funebri, heu, acerbum onus 
tuis, revectus arduum ad iugum redis; 
rotaque subgemente curribus iaces   15 
molesta pompa fratri, et omnibus bonis. 
peribit ergo Rhona, pulsa corruet 
fero canente classicum tuba sono, 
et ulta stabis inter umbra caelites.
 

 
 10. AD MELLEAM
 

 
O nimis semper mea vere amata 
Mellea, o nostri pia cura cordis, 
quanta de te perpetuo subit mi 
 causa timoris!
 

 
eminus quanquam iaculetur altus   5 
aureos in te radios Apollo, 
torquor ne fictus amans in illis 
 forte lateret.
 

 
et procul caelo pluvias cadentes 
in sinus pulchros agitante vento,   10 
horreo, insanum placidus tonantem 
 ne vehat imber.
 

 
somnians, et res vigilans ad omnes, 
excitor; noctuque pavens dieque; 
saepe si vestra potuit quis esse   15 
 quaero sub umbra.
 

 
 11. DE OBITU PHILIPPI SIDNAEI EQUITIS AURATI GENEROSISSIMI
 

 
Matris pennigerum alites Amorum, 
quid suaves violas per et venustas 
nequicquam petitis rosas Philippum, 
dumis usque Philip, Philip, sonantes? 
confossum modo nam recepit Orcus,   5 
omnes dum superare bellicosa 
fama audet iuvenis; renunciate 
funestum Veneri exitum Philippi, 
vatem defleat ut suorum Amorum.
 

 
 12. IN MELLEAM
 

 
Mellea mi si abeam promittit basia septem; 
 basia dat septem, nec minus inde moror: 
euge, licet vafras fugit haec fraus una puellas, 
 basia maiores ingerere usque moras.
 

 
 13. IN CULTELLUM
 

 
Cultelle, Veneri te quis iratus faber 
tam triste dira contudit ferrum manu? 
labella bellae caesa funesto scatent 
per te cruore: ah nectaris quantum perit! 
heu, heu, puellae personat planctu domus;   5 
furit, dolori tantus accessit timor; 
nec acquiescit uspiam; impotens loqui, 
et basiare iam, quod est miserrimum: 
at tu sceleste frustulatim diffulens 
poenas Amori, sed nimis seras, dabis.   10 
 

 
 14. AD CASPIAM
 

 
Virgo compressa est, invitaque, Mellea iurat; 
 furem cur nollet prodere voce, rogo. 
se mala respondit clamare cupisse, prehendi 
 solam cum solo sed metuisse viro. 
o pudor insignis facilisque modestia, qualem   5 
 optarem soli, Caspia dura, tibi!
 

 
 15. AD EANDEM
 

 
Phoenicem simulas, Caspia, Persicam, 
quae nunquam sociis ardet amoribus, 
flamma sed moriens nascitur e sua. 
exors tu pariter, solaque amantium 
congressus fugis, et contiguas faces;   5 
verum insana diem ne reparabilis 
expectes volucris, fataque vivida; 
formae flamma etenim nulla tuae parem 
quibit reddere, non si Venus aurea 
aut pulchrum in cinerem se Charites dabunt.
 

 
 16. AD LABIENUM
 

 
Quae celare cupit non peccat foemina, dicis, 
 quae celat, peccat; sed, Labiene, minus.
 

 
 17. IN CARINUM
 

 
Cogito saepe, Carine, sed infoeliciter, unde 
 signarit vultus tanta rubedo tuos: 
nam sumptus ne sis vinosus terret, avaro 
 conditur gelida nec nisi coena fame. 
porrho incoenatus nonnumqum, sordide, dormis,   5 
 aridulusque siti somnia vana vides. 
esurientis at ora magis pallore notantur, 
 et macilenta creat livida signa fames. 
quaero igitur tanti quae sit tibi causa ruboris; 
 forsitan hanc speciem pictus ab arte petis:   10 
sed reliqua ut pingas quare vis pingere nasum 
 non video; totusque haereo et excrucior.
 

 
 18. IN MELLEAM
 

 
Anxia dum natura nimis tibi, Mellea, formam 
 finxit, fidem oblita est dare.
 

 
 19. AD CALVUM
 

 
Italico vultu donas mihi, Calve, machaeram; 
 more Britannorum protinus accipio. 
id mi succenses; nunc ergo remittere conor; 
 quo more id faciam non tamen invenio.
 

 
 20. AD NAEVOLAM
 

 
Desine, nam scelus est, neu perdere, Naevola, tentes 
 quod mihi suspirat Mellea basiolum. 
qui ferro necat, aut rigido cor transigit ense, 
 terrenam molem dividit ille animae. 
dulcia sed temere qui basia solvit amantum,   5 
 caelitus unitas dividit ille animas.
 

 
 21. AD CALVUM
 

 
Foemina cum pallet ne dicas pallada quod sit, 
 si, Calve, ingenui munus obire velis: 
languentem reficit mulier laudata colorem, 
 totum quem formae credita culpa premit.
 

 
 22. IN LYCUM
 

 
Cum, Lyce, vovisti serum tibi funus, opinor 
 te latuit lapidem rene latere tuo.
 

 
 23. AD LUCIUM
 

 
Crassis invideo tenuis nimis ipse; videntur 
 satque mihi foelix qui sat obesus erit. 
nam vacat assidue mens illi, corpore gaudet, 
 et risu curas tristitiamque fugat. 
praecipuum venit haec etiam inter commoda, Luci,   5 
 quod moriens minimo saepe labore perit.
 

 
 24. AD MARINUM
 

 
Parvi tu facis optumos poetas; 
laudas historicos, amasque laxum 
sermonem, pedibus gravis Marine; 
sparsas nec sale fabulas moraris. 
cur mirabilis omnibus, Marine,   5 
scriptor fit Plato? quippe fabulosus.
 

 
 25. IN MAURUM
 

 
Tres elegos Muarus totidemque epigrammata scripsit, 
 supplicat et musis esse poeta novem.
 

 
 26. IN COTTAM
 

 
Cotta per aestates ut in hortes dormiat urgent 
 uxor obesa, Canis, torrida Zona, torus.
 

 
 27. DE CATULLO ET MARTIALE
 

 
Cantabat Veneres meras Catullus; 
quasvis sed quasi silva Martialis 
miscet materias suis libellis, 
laudes, stigmata, gratulationes, 
contemptus, ioca, seria, ima, summa;   5 
multis magnus hic est, bene ille cultis.
 

 
 28. AD MEROEN
 

 
Scortarum optes, Meroe nasuta, maritum; 
 diminui nasum sic puto posse tuum.
 

 
 29. AD LUPUM
 

 
Adversus fortem poterit vis nulla valere, 
 et fateor; sed quis tum, Lupe, fortis erit?
 

 
 30. AD HAEMUM
 

 
Notorum mandas morientum nomine libro, 
 atrum quem merito funereumque vocas: 
sin cupis, Haeme, pius laetusque notarius esse, 
 inscribas vivos; sic liber albus erit.
 

 
 31. AD OTTUELLUM
 

 
Promissis quoties videt capillis 
blanditur mihi tonsor Ottuellus, 
cum vix curticomo feret salutem. 
an tonsoribus, ut suis puellis, 
chari sunt et amabiles comati,   5 
his formae studio, lucelli utrisque?
 

 
31A. IN LARGUM
 

 
Scripsit historiam bene Largus, nam scit apud se 
 quid per sex annos ederit aut biberit
 

 
 32.  AD PHILOCHERMUM
 

 
Quae potuit rivos retinere et saxa movere 
 musica, te nulla parte, vel arte, movet; 
quod facit ergo cave, Philocherme, tarantula vulnus, 
 ictus enim, ni fit musica grata, peris.
 

 
 33. AD IANUM
 

 
Cur tibi displiceat tua, Iane, quod uxor ametur? 
 an tibi quam nemo possit amare placet?
 

 
 34. AD LAURENTIUM MYCHELBURNUM
 

 
Quis votis tibi, somne, supplicabit 
tam surdo atque hebeti deo, clientem 
qui sex continuas iacere noctes 
molli me vigilem toro sinebas, 
disperdique vaga cor inquietum   5 
fessa et lumina cogitatione? 
sed postquam salibus cubilibusque, 
Laurenti, excipior tuis, solutos 
cepit grata simul quies ocellos. 
quod sane ob meritum puella si quae,   10 
Laurenti, vigiles queritur horas 
dum pulchra speculo intuetur ora, 
mittam ad te, lepidum deum soporis.
 

 
 35.  AD IUSTINIANUM
 

 
Tu tuanquam violas, laurum, et thyma dicis olere 
 os consibrinae, Iustiniane, tuae, 
ac veluti minio buccas, et labra notari: 
 ipso quin minio picta labella rubent, 
atque genae; floresque remansos spiritus halat;   5 
ex vero omnia habet; sed nihil ex proprio.
 

 
 36. IN COTTAM
 

 
Non ego ne dicas vereor si quid tibi dico; 
 sed ne non dicas, Cotta, sed adiicias.
 

 
 37. AD CASPIAM
 

 
Asperas tristis minitetur iras, 
spemve promittat facies serenam, 
semper horresco, quonian satis te, 
 Caspia, novi.
 

 
cum furis pulso retrahis capillos,   5 
evocas morsu rigido cruorem, 
quicquid occurit, nimis a perite 
 dextera torquet
 

 
fulmen hoc te terribilem, cruentam 
sed manus reddit furibunda, et hinc te   10 
sive ridentem metuo, benigne 
 sive loquentem.
 

 
forte sopitum haud aliter leonem 
conspicit silvis tremulus viator, 
et pedem flectens cavet excitari   15 
 ne fera possit.
 

 
37A. AD FRANCISCUM MANBAEUM
 

 
Dum vagus ignotas veheris, Manbaee, per oras 
 noctes atque dies vela notosque queror. 
quam vellem misero qui te mihi surpuit illi, 
 si liceat, vento diripuisse caput. 
effosisque oculis iugulum incidisse prophano,   5 
 ne cui tale dehinc spiret ab ore malum.
 

 
 38. IN GALBAM
 

 
Natum Galba suum, domesticumque, 
extremus quasi Persa sit, vel Indus 
tractat, quod nothus est; nec alloquendum 
censet, more nisi et stilo insolenti, 
et nudo capite, hospes ut videri   5 
omnino novus exterusque possit; 
annon Galba satis superque ineptit?
 

 
 39. IN NERVAM
 

 
Abstrahis a domini coena te, Nerva, sacrati, 
nec tamen ut caecus numinis hostis abes; 
nec tibi quod panis vel vinum displicet: immo 
invitamenti vim levioris habent. 
causa duplex prohibet; quia ventri nil emis una;   5 
altera quod nimis haec sit sibi coena brevis.
 

 
 40. AD NOBILISSIMUM VIRUM GULIEMUM PERCIUM
 

 
Gulielme gente Perciorum ab inclita, 
senilis ecce proiicit nives hiems, 
tegitque summa montium cacumina: 
et aestuosus urget hinc Notus, gelu 
coactus inde Thracius, rapit diem   5 
palustris umbra, noxque nubibus madet. 
tibi perennis ergo splendeat focus, 
trucemque plectra pulsa mulceant Iovem: 
refusus intumescat Euhius sciphis, 
novumque ver amoenus inferat iocus;   10 
novas minister ingerat faces, ruit 
Glocestriensium in te amica vis, simul 
furorem ut hauriant levem, facetiis 
simulque molle lusitent per otium.
 

 
40A. DE THOMA GRIMSTONO ET IOHANNE GORINGO
 

 
Miror apud Gallos quid fortis pectore et armis 
 noster Grimstonus quidve Goringus agat. 
nulli unquam bello melius potuere mereri, 
 nusquam virtuti terra maligna magis.
 

 
40B. AD EDMUNDUM SPENCERUM
 

 
Sive canis silvas, Spencere, vel horrida belli 
 fulmina, dispeream ni te amam, et intime amem.
 

 
 41. AD BASSUM
 

 
Indiget innumeris vir magnus; maior at illo est 
 omnibus his quisque, Basse, carere potest.
 

 
 42. IN HYRACMUM ET SABINUM
 

 
Hercamum graviter Sabinus odit, 
Hyrcamusque male invicem Sabinuum; 
Hyrcami cilia atque caecitatem 
rides, ille tuam, Sabine, barbam 
hirsutam, indomitam, et quasi cacatam.   5 
alternis odiis peritis ambo, 
incondite itidem superbientes 
ambo, tum tetrici, atque curiosi, 
exortes comitum, tenebrici ambo; 
vos sic unanimes fere iidem et ambo,   10 
quare tam male convenitis ambo?
 

 
 43. IN RUFUM
 

 
Nupsit anus, sed amans dentes non Isba malignos 
 sustinet ut possit, Rufe, nocere tibi. 
nam quem tritum habuit foelix modo despuit unum, 
 iamque suus passer, iamque columba tua est. 
et tenero faciet lepidissima murmura rostro,   5 
 basia per morsus nec metuenda dabit. 
foemineo placeant mala immatura palato, 
 sed rugosa viros canaque poma iuvent. 
Rufe, novo fas sit tantum vovisse marito, 
 ne reparet dentes vivida nupta suos.   10 
 

 
43A. IN CASPIAM
 

 
Sin unquam quae me odit sempere male Caspia amaret, 
 o quam firma ipso contra in amore foret!
 

 
 44. AD ACCAM
 

 
Partem das animae, sed quae tibi tota fruenda est; 
 tu, mihi da partem qua licet, Acca, frui.
 

 
 45. IN CARINUM
 

 
Pulvilli totidem colore, vultu, 
textura, imparilique sectione 
distincti, in tenebras tuas, Carine, 
mirabar quibus artibus venirent. 
perspexi modo; scilicet tabernas   5 
omnes despolias, trahens ab illis 
ornamenta tuum in cubiculillum: 
quae postquam subigis tuis rapinis 
ignotos penitus lares subire, 
more istinc faciunt, nec est stupendum,   10 
pulvilli siquidem tui, Carine, 
iam spectent varie se, et insolenter.
 

 
45A. IN RUSTICUM
 

 
Glandem in fatidicam mutatum stultus amator 
 rivali insultans a Iove finxit avum; 
at rivalis ait, “nequid mirere puella, 
 de quercu ob facinus nempe pependit avus.”
 

 
45B. IN BERINUM
 

 
Tres baccas ederae vorat Berinus, 
de repente fit inclutus poeta.
 

 
45C. IRAE
 

 
"Scelesta, quid me? mitte, iam certum est, vale, 
longe remotas persequar terrae plagas, 
tuis, vel umbras Tartari, insidiis procul. 
nec me retentare oris albicans rubor, 
nec exeuntum lucidum hinc et hinc iubar   5 
revocare poterit. improba aeternum vale." 
ut dubia certas sensit irarum minas, 
perculsa termulo cecidit ad pedes metu; 
"quid”" misera dixit "sum merita dignum nece? 
amans quod in te tam tetrum admisi nephas,   10 
ut me relinquas perditam, ut pro me tuos? 
ah siste, saevis imperes iris modum, 
nec te immerentem perde. quid paras vide: 
a me iam ut abeas poscis exilium tibi. 
mane per has lachrymas, ocelle mi, precor,   15 
respice tandem, amans ne amantem deseras." 
sub haec furenti mi redardescit dolor, 
pluraque parantem dicere his resequor prius: 
"periura nullos aethere horrescis deos, 
nec vindicantis scelera Adrasteae faces?   20 
impura non tu maria, terras, sydera 
adhibita falso polluis, spreta fide? 
ah dulce nostros foedus ignes alligans 
per te caducum cecidit, et tamen rogas 
cur triste pectus opprimat silentium?   25 
devota labra, mique sacratum femur 
eiectus aequore naufragus miles premit. 
disrumpor, eheu primulo vidi die 
his exeuntem foribus ipsum militem, 
his ipse ocellis militem, et tamen rogas   30 
cur triste pectus opprimat silentium? 
vale scelesta, vafra, foedifraga vale, 
nec me retentes, nec per hanc guttam obsecres 
summis natantem palpebris, corde inscio. 
obfirmor, intuere, postremum vides,   35 
nunc abeo, iam nunc ultimum dico vale." 
iam taceo, pectus opprimit silentium. 
continuo volucres excipit pedes furor, 
effugio solus deviis errans locis 
illam perosus, me, meos, diris agens;   40 
"quicquid morae spem dederat in fugam date." 
iras inanes risit aethereus puer, 
frustraque pectus aestuans emolliit: 
respicio, lenis imber irrorat genas, 
quid hoc? amores dissidens odium parit,   45 
sedantque mihi porro fluctivomum mare. 
amo, peruro, redeo, miseram sordibus 
et lachrymis oppletam et umbris conspicor, 
supremus animum vix retardavit pudor 
quin impotentiae suae indicium daret.   50 
tandem facetam texui somnis moram, 
horrenda referens visa, caedes, vulnera, 
vultus relictae luridos, tabo illitos, 
aut insequentem summa per iuga montium. 
haec comminisci verus edocuit amor.   55 
assensit illa, et sensit artem subdola, 
sed tacita simulat uda nectens oscula; 
o suave amoris dissidium! ita turtures 
pugnando iungunt rostra dulci murmure.
 

 
 46.  DE MORTE CANIS
 

 
desinite, o pueri, ientacula vestra timere, 
 non eritis nostrae postea proeda cani: 
quod lacera scit plebs errans per compita veste, 
 cur manet ex huius parta quiete quies.
 

 
 47. IN CREDULOS CIVES
 

 
Bis sex Londinum vita concedit in una, 
 bis sex iuratos urbs speciosa vocat. 
dispeaream praeter speciem vocemque virorum 
 bis sex istorum millia si quid habent. 
nam sensus, animosque suos in iudice ponunt;   5 
 ex se non norunt ore favere reis: 
servatum quis enim, cui iudex defuit, unum 
 secula per bis sex videt in urbe reum?
 

 
 48. AD MELLEAM
 

 
Scelesta, quid me? mitte, iam certum est, vale: 
longe repostas persequar terrae plagas, 
tuis vel umbras Tartari fucis procul. 
nec me retentare oris albicans rubor, 
nec exeuntem lucidum hinc et hinc iubar   5 
lenire speret: Circe, in aeternum vale. 
rides, inepta? siccine iratti stupes 
minas amantis? sic genas guttis lavas? 
magisne rides? tam meus suavis tibi est 
discessus? at nunc non eo, ut fleas magis.   10 
 

 
 49. IN TURBONEM
 

 
Turbo, deos manes celsi tu pondere gressus 
 tota in se terres ne sua tecta ruant.
 

 
 50. IN CASPIAM
 

 
"Si quid amas," inquis, mea Caspia, "desine amare; 
 flammas ne caleant sic prohibere potes. " 
ecquando coelum frondescit? terra movebit 
 astra? vel auditis non tremet agna lupis? 
omnia naturae iam se contraria vertant;   5 
 aspera sic tandem Caspia mitis erit.
 

 
 51. IN LYCUM
 

 
Quod pulcher puer est, potes videre; 
quod te blandus amat, potes videre; 
quod tecum bibit, et potes videre; 
sed quae Lesbius impudenter audet 
a tergo, Lyce, non potes videre.   5 
 

 
 52. AD AFRAM
 

 
Purgandae praefectum urbis notat, Afra, lutosa 
 frons tua neglecti muneris esse reum.
 

 
 53. AD CASPIAM
 

 
Ne tu me crudelis ames, nec basia labris 
 imprime, nec collo brachia necte meo. 
supplex orabam satis haec, satis ipsa negabas, 
 quae nunc te patiar vix cupiente dari. 
eia age iam vici, nam tu si foemina vere es,   5 
 haec dabis invito terque quaterque mihi.
 

 
 54. AD AMOREM
 

 
Cogis ut insipidus sapiat, damnose Cupido, 
 mollis at insipidos qui sapuere facis. 
qui sapit ex damno misere sapit; o ego semper 
 desipuisse velim, sis modo mollis, Amor.
 

 
 55. AD PAULAM
 

 
Grates, Paula, tuis ago libenter 
magnis pro meritis, anus iocosa; 
languenti mihi quae diem diemque 
assidens, strepitu et levi cachinno 
sustentare animum obrutum solebas.   5 
nec certe ingenium moror retusum, 
absurdumque satis; valere apud me 
debet plus animi tui voluntas; 
hausta non pharetra facetiarum, 
ridendam quoque te dabas amico.   10 
 

 
 56. AD CASPIAM
 

 
Cur istoc duro lachrimae de marmore manent 
 quaeris, naturae, Caspia, sacra docens. 
docta sed in causas nimium descendis inanes, 
 nam lacrimas haec flent saxa miserta meas.
 

 
 57. IN BERINUM
 

 
Demonstres rogo mi tuos amores, 
non ut surripiam tibi, Berine, 
sed tanta ut scabie abstinere possim.
 

 
 58. IN ERRICUM
 

 
Tene Lycus faecem dicit? tene, Errice, faecem. 
 ah nimis indigne dicit, et improprie, 
faex a materia siquidem meliore creatur, 
 at tua stirps tecum sordida tota fuit.
 

 
 59. IN AEMILIAM
 

 
Cum sibi multa dari cupiat, multisque placere, 
 quo probior tanto est nequior Aemilia. 
namque operam accepto Thais pro munere reddit; 
 illa nihil, sed lucrum ex probitate facit. 
ora, manus, oculosque gerat matrona pudicos;   5 
 unius haud partis sola pudicitia est. 
omnibus arridere, omnesque inducere amantes, 
 quanquam intacta potest, nulla pudica potes.
 

 
 60. IN LYCIUM ET CLYTHAM
 

 
Somno compositam iacere Clytham 
advertens Lycius puer puellam, 
hanc furtim petit, et genas prehendens 
molli basiolum dedit labello. 
immotam ut videt, altera imprimebat   5 
sensim suavia, moxque duriora; 
istaec contincuit, velut sepulta. 
subrisit puer, ultimumque tentat 
solamen, nec adhuc movetur illa 
sed cunctos patitur dolos dolosa.   10 
quis tandem stupor hic? cui nec anser 
olim, par nec erat vigil Sibilla; 
nunc correpta eadem novo veterno, 
ad notos redit indies sopores.
 

 
 61. IN EOSDEM
 

 
Assidue ridet Lycius Clytha ut sua dormit; 
 ridet et in somnis sed sua Clytha magis.
 

 
 62 IN OVELLUM
 

 
Dedecori cur sit multum quod debet Ovellus? 
 nam fidei quis non esse fatetur opus?
 

 
 63. AD MELLEAM
 

 
Insidias metuo quoties me, Mellea, pulchrum 
 dicis, sic capitur non bene cautus amans; 
formosusque sibi visus se credit amari, 
 nequicquam; specie luditur ipse sua.
 

 
63A. AD EDOARDUM MYCHELBORNUM
 

 
Cum tibi tam cordi est, age, perdito arundine pisces, 
 fleverit hoc quamvis Pythagorea anima. 
fleveris ipse licet cum febri citaveris alga, 
 aut penitus lapso cum pede tundis aquas. 
vis vera? hoc studio, ne sit iuciundius, at te   5 
 tempora in hoc nolim tam bona conterere. 
quanto elegis melius teneros captabis amores, 
 vel tua silvestrem ludet arundo deam.
 

 
 64. IN GLORIOSUM
 

 
In caput, Herme, tuum suggrundia nocte ruebant, 
 haud istoc essent scilicet ausa die.
 

 
 65. IN PHARNACEM
 

 
Pharnax haud alii ut solent novellum 
si quando famulum sibi recepit 
in tectum, faciem viri, torosque 
viros inspectat; studia ingenive dotes; 
sed quantum esuriens edat bibatque.   5 
 

 
65A. IN COTTUM
 

 
Ille miser Cottus quid agit nisi cassa canendo 
 ut placeat nulli dum placet ipse sibi?
 

 
 66. IN CASPIAM
 

 
Per nemus Elisium Dido comitata Sichaeum 
 pallida perpetuis fletibus ora rigat, 
et memor antiqui semper, Narcisse, furoris 
 umbram sollicitas per vada nigra tuam. 
debet ab adverso quisquis tabescit amore   5 
 supplicium stygia ferre receptus aqua. 
Caspia, si pro te morientem poena moratur, 
 esto tuis semper iungere labra labris.
 

 
66A. AD HYMETTUM
 

 
Unde tibi ingratae subeunt fastidia vitae, 
 dulce Hymette, tua non nisi sponte miser? 
nec pede transverso incedis nec popliti torto, 
 non oculo lippis, non tibi naris hiat: 
nullus ab iniusto crescit tibi foenore census,   5 
 non tua mens fraudis conscia nec sceleris: 
funera non fratris, non sunt tibi flenda sororis, 
 nec catulum audivi condoluisse tuum. 
per te igitur nostros referas obtestor amores 
 quo demum invisa est nomina vita tibi?   10 
iam scio, tu taceas, causae nimium esse recordor, 
 uxorem duxisti. iam morere, haud veto tibi.
 

 
 67. IN CORVINUM
 

 
Corvinus toties suis iocatur, 
nullum reddere suaviora posse, 
seu nymphas cecinit, trucesve pugnas, 
seu quicquid cecinit bonum, malumve; 
hoc de se toties refert facetus,   5 
ut tandem fatuus sibi ipse credat.
 

 
 68. AD MELBURNIAM
 

 
Olim inter silvas, et per loca sola, Dianam 
 cum nymphis perhibent abstinuisse viris; 
votivasque sacris seclusas aedibus, atram 
 fama quibus pepulit relligiosa notam. 
tu sed pulchra, diserta, frequens, Melburnia, vivis;   5 
 virgo et anus nullis nota cupidinibus.
 

 
 69. AD THOMAM MYCHELBURNUM
 

 
Tu quod politis ludere versibus 
fratrum elegantum tertius incipis, 
Thoma, nec omnes occiduas sinis 
horas relabi prorsus inutiles; 
diis sic beatis me similem facis,   5 
ut laeter una iam numero impari. 
ergo peraeque dividuum tribus 
me dono vobis, quilibet integrum 
ut Campianum possideat sibi, 
primus, secundus, tertius invicem:   10 
de parte ne sis sollicitus tua.
 

 
 70. AD CAROLUM FITZGEOFRIDUM
 

 
Carole, si quid habes longo quod tempore coctum 
 dulce fit, ut radiis fructus Apollineis, 
ede, nec egregios conatus desere, quales 
 nescibit vulgus, scit bona fama tamen. 
ecce virescentes tibi ramos porrigit ultro   5 
 laurus; et in lauro est vivere suave decus.
 

 
 71. AD MENUM
 

 
Te quod amet, quantumque, palam solet omnibus Hermus 
 dicere, sic fratres, sic quoque, Mene, patrem, 
et quoscunque tuos; tacet is de coniuge tantum, 
 horum quam vestrum plus tamen extat amor. 
exemplo quis enim chari livescit amici?   5 
 multorum invidiam sed trahit omnis amans. 
ergo leves populi contemnas, Mene, susurros: 
 vero vis testi credere? crede tibi. 
livida vix unquam propriis innititur alis 
 fama, sed Icariis; dum volat illa, perit.   10 
 

 
 72. AD PAPILUM
 

 
Cum tibi barba foret quam Zeno, quamque Cleanthes 
 optaret, totam deputat Hanno tibi, 
ingentem in te vindictam meditatus ut hostis; 
 quod damnum ut repares, Papile, iure paras: 
causidicosque gravi turgenscens consulis ira,   5 
 quam spe lucrifici laetitiaque fovent: 
ex notis fore iuratos, quod perditur oris 
 qui decus agnoscent, rem graviterque ferent; 
et mulctam statuent inimici nomine grandem: 
 hoc suadent illi, Papile, tuque voras.   10 
sed mihi, quantumvis in neutro iure perito, 
 auscultato parum: sint, age, dicta prius 
omnia vera, tamen, citius quam causa adolescet, 
 tota renascetur, Papile, barba tibi.
 

 
 73. AD PHILOMUSUM
 

 
Ridiculum plane quiddam facis atque iocosum, 
 et surdo et stupido dum, Philomuse, canis. 
omnia nam surdus miratur, sed nihil audit; 
 contra audit stupidus cuncta, probatque nihil.
 

 
 74. IN MILVIUM
 

 
Quam multa veluti somnia accidunt vivis, 
quae cum palam vident libenter haud credunt! 
quis sat stupescit? torvus et senex ille, 
profectus ima ex sorde, Milvius terram 
ut nauseet, equesque urbe nobilis tota,   5 
matronam et hanc, et illam, et alteram stupret! 
est nostra tanquam turpe somnium vita; 
id comprobat mors ipsa, cuius adventu 
expergefacta mens suum petit coelum, 
terrestiumque infra superbias ridet.   10 
 

 
 75. AD CRISPUM
 

 
Crispe, mones ut amem, sed caute, ne mihi probro 
 sit quod amem; caute nunquis amare potest? 
est velut ignis amor, nihil est detectius illo, 
 protinus indicio proditur ipse suo.
 

 
 76. AD CALVUM
 

 
Nunquam perficies, testeris ut omnia, Calve, 
 numina, quin minus assentiar atque minus. 
credita quae primo res est, repetita rubescit, 
 labitur et nimium sollicitata fides. 
tam multis homini nemo se purgat amico:   5 
 invidiam toties deposuisse parit.
 

 
 77. AD EDOARDUM MYCHELBURNUM
 

 
Ibit fraternis elegis ornata sub umbras, 
 (munia si ad manes perveniunt superum) 
et multum veneranda leves, Edoarde, tenebit, 
 aspectuque animas exequiisque soror. 
o foelix si non fata importuna fuissent,   5 
 si non immature optima deficerent! 
quid nunc perpetuum fas est sperare beatis? 
 quid connubia? quid floridae amicitiae? 
aetas quid? nondum sex luna impleverat orbes 
 deseruit iuvenem cum malefidus Hymen:   10 
cum desiderio sed enim decedere vita, 
 non mors, longa mora est; non obit aeger, abit.
 

 
77A. DE RERUM HUMANARUM INCONSTANTIA
 

 
Constat nulla dies, anno superimminet annus, 
 quicquid mortale est hora propinqua rapit. 
sic moriemur? ad haec ludibria nascimur? et spes 
 fortunaeque hominum tam cito corruerint?
 

 
 78. IN OBITUM FRANCISCI MANBAEI
 

 
Quid tu? quid ultra, Phoebe, languenti diem 
aperis? beatos ista lux magis decet; 
sordes et umbras semper infoelix amat 
aerumna, misero nulla nox atra est satis. 
heu, heu, sequar quocunque me rapiet dolor,   5 
et te per atra Ditis inferni loca, 
Manbaee, lacrimis ora perfusus, petam; 
flectamque manes planctu et infimos deos, 
liminaque dira molliam, ac usque horridas 
Acherontis undas; cuncta nam pietas potest:   10 
quaqua redibis moeror inveniet viam. 
tum rursus alma luce candebit polus, 
ultroque flores terra purpureos dabit; 
omnia virebunt; sentiet mundus suum 
decus renasci, sentiet tremulum mare,   15 
suumque flebit ipse Neptunus nephas. 
ah, siste vanos impetus, demens furor, 
ostiaque mente ficta Ditis excute, 
occlusa vivis, nec reclusa mortuis: 
fac iure tu quod quilibet miser potest,   20 
luge; supersit hic tibi semper labor.
 

 
 79. DE HOMINE
 

 
Est homo tanquam flos, subito accrescit et aret; 
 vis hominem floremque una eademque rapit. 
ceu flos est? minus est: nam mores ut utrumque coaequat, 
 quam bene flos, hominis tam male funus olet.
 

 
 80. IN BARNUM
 

 
Mortales decem tela inter Gallica caesos, 
 Marte tuo perhibes, in numero vitium est: 
mortales nullos si dicere, Barne, volebas, 
 servasset numerum versus, itemque fidem.
 

 
 81. AD LUPUM
 

 
Cum tacite numeras annos patris improbus haeres, 
 sic, Lupe, succlamas, omnia tempus habent; 
sumptus sive gravet, seu te mulctaverit uxor, 
 concludis vehemens, omnia tempus habent. 
sic semper; chymico nunc te committis Orello,   5 
 mox vere ut dicas, omnia tempus habent.
 

 
 82. AD CASPIAM
 

 
Nescio quid aure dum susurras, Caspia, 
latus sinsitrum intabuit totum mihi.
 

 
 83. AD TURANIUM ET NEPHEIUM
 

 
Mi Turanule, tuque, mi Nephei, 
quin effunditis intimos chachinnos, 
hem, murum prope dirutum videte 
coram qui peragit domi latenter 
quod debent saturi; ecce servus autem   5 
caute praemonitus, caputque nudus 
stat praefixus hero, ne obambulantes 
spectent luminibus parum benignis; 
dextra composite tenet galerum 
a tergo dominum lubens adorans;   10 
nasum sed graviter premit sinistra 
a tergo dominum haud lubens adorans. 
o servum lepidum, probum, pudicum, 
vultu qui superat tacente mimos, 
Tarltonum et streperi decus theatri!   15 
 

 
 84. AD IANUM
 

 
Sabbato opus nullum nisi per scelus igne piandum 
 posse exerceri, fervide Iane, putas: 
Iane, voras medice pilulas, at non operantur, 
 has puto te sacro sumere posse die.
 

 
 85. IN SANNIUM
 

 
Quae ratio, aut quis te furor impulit, improbe Sanni, 
 foemineum ut sexum mente carere putes: 
cum mea diffusas foelix pre pectus amantum 
 unica possideat Caspia centum animas.
 

 
 86. AD ARNOLDUM
 

 
Non si displiceat tibi vita, Arnolde, graveris; 
 hac ut displiceat conditione data est.
 

 
86A. DE SE
 

 
Usus et hoc natura mihi concessit utrinque 
 ut sim pacis amans, militiae patiens.
 

 
 87.  AD GENIUM SUUM
 

 
Quid retines? quo suadet Amor, Iocus atque Lyaeus, 
 ibo; sed sapiam; iam sine, chare geni.
 

 
 88. AD NASHUM
 

 
Commendo tibi, Nasse, paedagogum 
Sextillum et Taciti canem Potitum, 
teque oro tua per cruenta verba, 
et per vulnificos sales, tuosque 
natos non sine dentibus lepores   5 
istudque ingenii tui per acre 
fulmen, ridiculis et inficetis, 
irati ut tonitru Iovis, timendum; 
per te denique Pierum serenum, 
Parnassumque, Heliconaque, Hippocrinenque,   10 
et quicunque vacat locus camaenis, 
nunc oro, rogoque, improbos ut istos 
mactes continuis decem libellis; 
nam sunt putiduli atque inelegantes, 
mireque exagitant sacros poetas,   15 
Nasonemque tuum et tuum Maronem, 
quos ut te decet aestimas, tegisque 
ne possint per ineptias perire. 
quare si sapis, undique hos latrones 
incursabis et erues latentes;   20 
conceptoque semel furore nunquam 
desistes; at eos palam notatos 
saxis contuderit prophana turba.
 

 
 89. AD CASPIAM
 

 
En miser exclusus iaceo, ceu montibus altis, 
 Caspia, nix nullo respiciente cadit: 
meque tuus liquefecit amor violentius absens, 
 sol teneram iniecto quam solet igne nivem.
 

 
89A. AD MELLEAM
 

 
Dente vel ungue petat me Mellea perfero: credas 
 qui impatienter amat, tam patienter amet?
 

 
89B. AD DOLOREM
 

 
Si deus est aliquis dolor, aut in vallibus atris 
 cum diis infernis ut perhibent habitat, 
illi ter centum caepes mox sacrificarim, 
 desinat ut nobis cor miserum exedere.
 

 
 90. AD CALVUM
 

 
Est quasi ieiunum viscus tua, Calve, crumena; 
 id bile, hanc vacuam servat amore iecur.
 

 
 91. IN BYRSEUM
 

 
Multis ad socerum queritur de coniuge Byrseus, 
 nupta quod externos suescit amare viros: 
at breviter socer, "Et talis mi," ait, "illius olim 
 mater erat; credo, foemina et omnis erit. 
commune et iuvenile malum est, quod serior aetas   5 
 sonabit, spiro, sanctaque canities." 
de me nec socero verum est hoc, Byrsee, clamas: 
 sed potuit, sed habet fabula ficta salem.
 

 
 92. AD CASPIAM
 

 
Ecquando vere promissam, Caspia, noctem, 
 praestabis, cupido facta benigna mihi? 
nox ea, si moriar, sat erit mihi sola beato; 
 si vivo, non sunt millia mille satis.
 

 
 93. IN BRETONEM
 

 
Carmine defunctum, Breto, caute inducis Amorem; 
 nam numeris nunquam viveret ille tuis.
 

 
 94. AD CORVINUM
 

 
Sextum perfidiae haud satis prudenter, 
Corvine, insimulas, redarguisque 
nequaquam meminisse quod spopondit 
aequali, vel etiam potentiori; 
quin eludere, si sit usus, ipsum   5 
audere intrepide suos parentes. 
laesam dic age vi’n fidem experiri? 
hunc ad coenam hodie vocato, vel cras, 
vel tu postridie, perendieve, 
sin mavis vel ad ultimas calendas;   10 
ni praesto fuerit, per et tabernas 
omnes undique quaeritans volarit, 
quas te nec meminisse iam nec unquam 
usurpasse oculis in hunc diem usque 
audacter mihi deierare fas sit:   15 
postremo nisi praebeat vocanti 
convivam memorem se, et impigellum, 
coenam coxeris hanc meo periclo. 
nullumne hoc specimen fidelitatis?
 

 
94A. IN SOCERUM FRAUDULENTUM
 

 
Qui iacet ad pontem nudus, Thurbarne, rogator 
 filius Hepsis erat, sed gener Eudivali.
 

 
94B. IN TRICIUM
 

 
Tres habuit, quartumque potest sperare novercam, 
 et Tricius miserum se tamen esse negat.
 

 
94C. IN GELLAM
 

 
Pura basia fert refertque Gella, 
et puram venerem, salesque puros. 
verum est, non nego, Gella Puritana est.
 

 
94D. AD IOANNEM DAVISIUM
 

 
Quod nostros, Davisi, laudas recitasque libellos 
 vultu quo nemo candidiore solet: 
ad me mitte tuos, iam pridem postulo, res est 
 in qua persolvi gratia vera potest.
 

 
 95. AD HYSPALUM
 

 
Sanum lena tibi promittat ut, Hyspale, scortum, 
 puram sentina quis sibi quaeret aquam?
 

 
 96. AD LICINIUM
 

 
Non quod legitimum id bonum necesse 
censetur, Licini; bonum sed ipsum 
semper legitimum putare par est. 
foenus nam licitum fatemur omnes, 
nem non malus at bonum vocabit.   5 
 

 
 97. IN AVARUM
 

 
Omnia dum nimium servas, miser, omnia perdis, 
 nec tua sunt toties quae tua, Paule, vocas.
 

 
 98. IN LUPERCUM
 

 
Uxorem Lycii senex Lupercus 
strato admoverat, imminens puellae; 
absentis domini exilit molossus 
subventurus herae, vagasque morsu 
partes mollis adulteri revulsit.   5 
stat moechus lachrimans sine eiulatu, 
testes nequitiae suae recuans, 
testes nequitiae suae requirens. 
o rem ridiculam! magisne dicam 
hanc plane miseram? canem vero esse   10 
plus quam femina, quam uxor est, fidelem.
 

 
 99. IN ERRICUM
 

 
Cum stygio terrere umbras vultu, Errice, possis, 
 dic per Plutonem quid tibi cum speculo?
 

 
99A. IN HERMUM ET HERMIAM
 

 
Adria nec fluctus, Lybicum nec littus arenas, 
 Hermia nec moechos, scorta nec Hermus habet.
 

 
99B.  AD THYSIMELLAM
 

 
Si sapis increpitare meam, Thusimella, cavebis 
 nequitiam, referet multa tacenda dolor. 
seque tuis thalamis reperisse fatebitur, olim 
 quae sibi famosus praetulit arma deus.
 

 
100. AD TUCCAM
 

 
Nil aeris, magnam sed habes tu, Tucca, crumenam; 
 atque animum, quantum nulla crumena capit.
 

 
101.  AD PONTILIANUM
 

 
Quod iuvenis, locuplesque sibi consisceret ipse 
 Eutrapilus mortem, Pontiliane, stupes; 
nam neque spretus amor, nec dedecus impulit atram, 
 non iactura gravis, nec sine mente furor; 
haud dolor excrucians, tetri aut fastidia morbi;   5 
 cunctos causa fugit, sed mihi vera patet; 
hanc voco desidiam, quam res accendere nulla 
 cum potuit, vitae nausea summa fuit.
 

 
102. DE PUELLA IGNOTA
 

 
Regalem si quis cathedram prope percutit hostem, 
 exigitur sonti vindice lege manus. 
impune ergo feret quae cor mihi figit amicum 
 virgo, oculis feriens quo stetit illa loco? 
parce tamen rigidumque nimis summitte vigorem,   5 
 sacrosanctum ius: arbiter assit Amor, 
ille Amor aethereos qui non violarit ocellos; 
 non ego, non tanti funera mille forent.
 

 
103. AD CHLOEN
 

 
Mittebas vetulam, Chloe, ministram, 
lippam, tardipedem, et febriculosam 
ad me luce nova aureos rogatum; 
mane istuc mihi non placebat omen.
 

 
103A. IN PRETTUM
 

 
Una tibi manus est, unus pes, Prette, sed unus 
 pes ad potandum sufficit, una manus. 
quin lippis oculis quoque potio multa nocebit, 
 tu quasi non posses absque oculis bibere? 
at clementer edunt qui potant, tu satur ipso   5 
 nec quo nupsisti diceris esse die.
 

 
104. IN PHILONEM
 

 
Dulcis cum tibi Bassiana nupsit 
nemo non male clamitans ferebat 
tam pulchram illepido dari puellam, 
torvus quique adeo et nigellus esses. 
caedis te, Philo, post reum malignae   5 
suspensum populus frequens Tyburni 
spectans, et querulam expiationem, 
occassumque tuum pie gemiscens, 
turmatim redit; obviisque narrat 
exemplum iuvenis viri, et torosi,   10 
perdigna facie artubusque pulchris: 
sic praebet miseris nimis popellus, 
detractatque male imprecans beatis. 
at vobiscum agitur satis benigne 
os durum quibus, horridique vultus,   15 
aut distorti oculi, patensve nasus, 
pulchri nam fieri, ut lubet, potestis, 
si de quercu aliqua, per aut fenestram, 
vultis praetereuntibus parumper 
pendere horribili modo intuendi.   20 
de vobis bona multa praedicabunt 
omnes, quique etiam solent in omnes 
quaevis dicere turpiora veris, 
vitae qui levibus bonis fruuntur.
 

 
105. IN PAULINUM
 

 
Non agros, Pauline, tibi, non splendida tecta, 
 non aurum invideo, ferripedes nec equos; 
sed tam casta thoro, tam pulchra quod obtigit uxor, 
 tam lepda, alternoque obvia melle tibi, 
moribus apta tuis et ficta per omnia votis:   5 
 invidiam faceret ni prohiberet amor.
 

 
106. DE SE
 

 
Nos quibus unanimi cura est placuisse puellae, 
 quam multa insipide dicimus et facimus! 
quae simul ad sese rediit mens, omnia ridet, 
 afficiturque videns ipsa pudore sui: 
sicut ego hesterna; sed quid mea crimina stultus   5 
 profero? non faciam, tuta silentia sunt.
 

 
107. IN MATRONAM
 

 
Abscidit os Veneris famulae matrona, marito 
 ne mutuum rursus daret: 
quid fecit? culpae cupiens occludere portam, 
 insulsa patefecit magis.
 

 
107A. IN MARSIUM
 

 
Marsie, gente tua quam dudum indigna tulisti, 
 quis vel tibicin tam misere unquam habitus?
 

 
108. AD COSMUM
 

 
Cernit Aper vigilans annos post mille sepultos; 
 talia sed caecus cernere, Cosme, potest.
 

 
109. DE MELLEA ET CASPIA
 

 
Uror amat plures quod Mellea, Caspia nullos; 
 non sine rivali est aut amor, aut odium.
 

 
110. AD SABELLUM
 

 
Tuus, Sabelle, lippus iste cum furit 
cunctis minatur clam venena Colchida, 
et atra quicquid ora Cerberi vomunt. 
ab India usque virus omne colligit, 
per uda stagna, perque marcidos lacus,   5 
emitque pluris aspidem, quam tu bovem: 
Hyberniam odit, namque ibi nusquam nocens 
bestia timetur, pabulum quae toxicis 
praebere dirum possit, id Pico grave est. 
quin imprecari Tartarum deo solet   10 
Lernae quod olim tabidam extinxit feram. 
hunc ego, Sabelle, rideo veneficum, 
tu vero ab istoc perdito retrahe pedem; 
ulcisci amicum tutius, quam hostem potest.
 

 
111. IN MILVUM
 

 
In putrem ut sensit se Milvus abire salivam 
 servatam testa condidit aureola; 
et super inscripsit, MILVI NON OSSA, CINISVE, 
 SED MILVUS, MILVI HIC SIVE SALIVA SITA EST.
 

 
112. IN CALPHAM
 

 
Ridicule semper quantum mihi, Calpha, videtur, 
 a multis iactas te sine dote peti? 
nam quis quod nusquam est petat? aut captabit inani 
 siccum spe patrem, pumiceum vel avum.
 

 
113. AD CASPIAM
 

 
Caspia, laudatur feritas in te, tua quicquid 
 atrum in candorem vertere forma potest.
 

 
113A. AD IOHANNEM DOLANDUM
 

 
O qui sonora coelites altos cheli 
mulces et umbras incolas atrae Stygis, 
quam suave murmur! quale fluctu prominens 
Lygia madentes rore dum siccat comas, 
quam suave murmur flaccidas aures ferit   5 
dum lenis oculos leviter invadit sopor! 
ut falce rosa dissecta purpureum caput 
dimittit, undique foliis spargens humum, 
labuntur, hei, sic debiles somno tori, 
terramque feriunt membra ponderibus suis.   10 
Dolande, misero surripis mentem mihi, 
excorsque cordi pectus impulsae premunt. 
quis tibi deorum tam potenti numine 
digitos trementes dirigit? is inter deos 
magnos oportet principem obtineat locum.   15 
tu solus affers rebus antiquis fidem, 
nec miror Orpheus considens Rhodope super 
siquando rupes flext et agrestes feras. 
at, o beate, siste divinas manus, 
iam, iam, parumper siste divinas manus!   20 
liquescit anima, quam cave exugas mihi.
 

 
114. IN AMICUM MOLESTUM
 

 
Non placet hostilem nimium propensus ad iram, 
 quive leves graviter fert inimicitias; 
nec placet eructans odiose plurima quisquam, 
 fretus iam veteris nomine amicitiae.
 

 
114A. IN BERINUM
 

 
Pegaseo dum se miratur fonte Berinus, 
 interiit misere captus amore sui.
 

 
115. IN HANNONEM
 

 
Divitias vocat Hanno suas sua carmina, tales 
 morsus divitias Irus habere potest.
 

 
116. AD CAMBRICUM
 

 
E multis aliquos si non despexit amantes, 
 si tua non fuerit rustica nata, fremis? 
aut tam formosam tibi, Cambrice, non genuisses, 
 aut sineres nato munere posse frui. 
castae sint facies sua quas sinit esse pudicas,   5 
 pulchrior huic forma est quam decet esse probis.
 

 
116A. IN COTTUM
 

 
Scire cupis Cottus quid agat, Lyte? cogitat Hermo 
 curandum tradat mentulam, an Hersilio.
 

 
117. AD LEAM
 

 
Privato commune bonum, Lea, cum melius fit, 
 obscurum plane est foemina casta bonum. 
nam nulli nota, aut ad summum permanet uni, 
 omnibus atque aliis est quasi nulla foret; 
sin te divulget, mala fit; quare illa bonarum   5 
 aut rerum minima est, aut, Lea, tota mala.
 

 
118. DE AMANTIBUS
 

 
Olim si qua fidem violasset foemina, quanquam 
 tunc extra legem viveret, inque nota; 
una nocte novo si forte vacaret amanti, 
 materies elegis plena furoris erat. 
quaestus causa fides taceat iam lubrica, nostris   5 
 sat firma est, si sit sana puella satis.
 

 
119.  DE VENEREA LUE
 

 
Aegram producit Venerem mundana senectus, 
 contractamque nova perditione luem; 
suspectam quae nunc Helenam fecisset, et omnes 
 Laidis arceret iure metuta procos.
 

 
120. IN CRASSUM
 

 
De sociis loquitur praeclare Crassus, et illis 
 quae non sunt tribuit praedia, rus, et agros; 
ingenium, formam, genus, artes, omnia donat; 
 tale sodalitium Tucca libenter amat.
 

 
121. AD EDOARDUM MYCHELBURNUM
 

 
Prudenter facis, ut mihi videtur, 
et sentis, Edoarde, qui optimum te 
longe pessima ab urbe sevocasti, 
vix anno ter eam aut quater revisens; 
tum Pauli simul ac vides cacumen,   5 
ad notos refugis cate recessus, 
urbis pestifera otia, et tenaces 
vitans illecebras, lubidinesque, 
at nos interea hinc ineptiarum 
portenta undique mille defatigant;   10 
conventus, ioca, vina, bella, paces, 
ludi, damna, theatra, amica, sumptus; 
inclusos itidem domi fabrorum 
aurigumque tonitrua, eiulatus, 
vagitusque graves agunt Averni   15 
usque in taedia; rursus ambulant 
occursu vario in via molestant 
curti causidici, resarcinatis 
qui gestant manibus sacros libellos; 
horum te nihil impedit diserto   20 
quo minus celebres lepore musas 
sub iucunda silentia: o meorum 
cunctorum nimis, o nimis beate!
 

 
122. IN GALLAM
 

 
Ilia cur tenue usque sonent tua nescio, Galla, 
 te nisi quod cantor Tressilianus amet.
 

 
123. IN FUSCINUM
 

 
Contrectare tuos nequeam, Fuscine, puellos 
 non myrrham, non si thura, rosasque cacent. 
pro turpi est quicquid facilis natura negavit; 
 si faciem demas, nec placet ipsa Venus.
 

 
124. AD CASPIAM
 

 
Admissum tarde, cito, Caspia, laesa repellis: 
 constans ira, levis sed mulierbris amor.
 

 
124A. AD PRETTUM
 

 
Prette, non ita dico, te ut putarim 
servitutis egere. sive reges, 
sive sceptigeri ambiant monarchae; 
hoc tantum moneo, nec obsecrantem 
te servire potesse apud sagacem   5 
vicinumque meum, tuumque Largum; 
putrem nam ferat ut pedem manumque, 
ferre non poterit voracitatem.
 

 
125. AD CANDIDUM
 

 
Sis licet ingenuis nunc moribus, aequior ipso 
Socrate, vel minima, Candide, labe carens, 
nescis qualis eris cum tu novus aleo fias, 
teque auctum lucrum qualibet arte trahat. 
victor ut evadas, nullum ut ferat alea damnum,   5 
attamen ingenium poluet illa tuum.
 

 
126. IN GALLAM
 

 
Poscit amatorem fervens sibi Galla Priapum, 
 frigida sed castum Thespilis Hippolitum: 
hinc ego Lapsascides fieri tibi, Thespilis, opto, 
 Gallae sed gelido purior Hippolito.
 

 
127. IN BERINUM
 

 
Credita quae tibi sunt mutato nomine prodis, 
 nomine mutato cuncta licere putas; 
cur tibi nil credam iam si vis, quaere, Berine; 
 mutari nomen nolo, Berine, meum.
 

 
128. AD SIBYLLAM
 

 
Nil non a domino bonum creatum, 
audacter satis hoc, Sybilla, dicis; 
nec non ergo bonam creavit Euam; 
illam sed tamen oscitanti Adamo, 
nequa perciperet bonam creari.   5 
 

 
128A. AD HALLUM
 

 
Sors hominum dubitas avium an praestantior, Halle? 
 perspicuum est, me odit Caspia, psittacum amat.
 

 
128B.  AD ROBERTUM WO.
 

 
Novi dedecoris pudore ruptus 
ille Marsius, ut putas, Roberte, 
armatos homines quot aggregavit? 
quot summo genere inclitos amicos? 
quot conductitios? quot et clientes?   5 
tantum coniicito, nihil nocebit 
tam magno in numero parum vagari. 
ut putas rogo te quot aggregavit? 
ipsus si tibi dixero, Roberto, 
vis mi credere iam? profecto nullos.   10 
 

 
128C. AD MELLEAM
 

 
Anglia quotquot habet iuras, mea Mellea, soli 
 muneribus Veneris cedere posse mihi, 
Anglia quotquot habet qui scis, mea Mellea, quanti 
 muneribus valeant fortipremae Veneris?
 

 
128D.  DE UXORE FABRI
 

 
Lemnia tardipedem dea vix toleravit unum, 
 Vulcanos Venus hic sustinet una duos. 
leno vir et faber est, pariter fabricatur adulter, 
 ligneus hic pupos, aeneus ille globos. 
notus uterque, satis, satis o nimiumque puellae,   5 
 cui magis ut placeam iam faber esse velim.
 

 
129. IN GELLAM
 

 
Tactam te, ad vivum sed nunquam, Galla, fateris; 
 vah, quota pars carnis mortua, Galla, tuae est!
 

 
130. AD EURUM
 

 
Rerum nomina, resque mutat ipsas 
usus multimoda vicissitate; 
id si vis lepide aestimare dictum, 
inspectes capita, Eure, foeminarum; 
nam pars illa novi satis dat una,   5 
ne quid de mediis loquar, vel imis.
 

 
131. AD PAULINUM
 

 
Quid, Pauline, meas amationes 
inclamas? quasi sit parum perire, 
ni tu hanc insuper aegritudinem addas. 
at si quid ratio ista promoveret, 
declamare aliquot dies polite,   5 
pulchre, et sobrius ipsemet potessim, 
depingens graphice protervi amoris 
mille incommoda, vel deinde mille, 
quae nusquam tibi dicta, scripta, picta 
occurrunt, neque visa somnianti   10 
unquam; sed tamen usque me moleste 
castigas miserum, diu perorans; 
obtundis, scio, perditum sinam me 
consulto fieri, lubet perire, 
suaves dum peream per ipse amores.   15 
 

 
132. IN CORNUTOS
 

 
Uxoris culpa immeriti cur fronte mariti 
 cornua gestari ludicra fama refert? 
an quia terribilem furor irritus, atque malignum 
 efficit, armatis assimilemque feris? 
an quod ad hanc faciem satyros, umbrasque nocentes   5 
 fingimus, atque ipsum Daemona cornigerum? 
 an quod apud populum tantum fortuna nocentes 
reddit, nec verum crimina nomen habent?
 

 
133. AD HERMUM
 

 
In re si quacunque satisfacis omnibus, Herme, 
 cur hoc uxori non facis, Herme, tuae?
 

 
134. AD AUFILENAM
 

 
En dat se locus arbitris remotis, 
Aufilena, meo tuoque amori: 
quam nunc suave rubent repente malae, 
invitoque etiam rubore candent! 
quam mollis manus, et benigna colla!   5 
tam belli poterunt pedes latere? 
vicina et genua, invidente palla? 
quid me tam male pertinax repellis? 
nempe est foemineum parum efferari, 
sed tandem furor hic recedet ultro.   10 
aufugisti etiam? vale, proterva, 
deformis, pede sordido et fugaci: 
vultus ergone tam feros probavi? 
cervices rigida? manus rapaces? 
non mi esset melius carere ocellis,   15 
quam sic omnia perperam videre?
 

 
134A. AD ANNAM
 

 
Das mi animam et Leio, non te bene dividis, Anna: 
 tu mihi da tantum corpus, et illi animam.
 

 
135. AD BATTUM
 

 
Qui tibi solus erat modo formidatus adulter, 
 iam, Batte, excruciat prodigiosa Venus. 
quaevis Pasiphae est cogente libidine; tu si 
 rivalem admittas denuo tutus eris.
 

 
136. AD MELLEAM
 

 
Quid maeres, mea vita, quidve ploras? 
nec fraudem paro, quod solent prophani 
caros qui male deserunt amantes; 
nec, praedator uti, arduum per aequor 
Hispanas reveham, Indicasque nugas:   5 
expers sed Veneris, Cupidinisque, 
silvae iam repeto virentis umbras, 
et dulcem placidamque ruris auram, 
ut memet reparem tibi, et reportem 
lucro millia mille basiorum.   10 
 

 
137. AD THELESINAM
 

 
Expressos Helenae vultus Paridisque tabella 
 foedarunt quaedam sicut ab ungue notae; 
hoc, Thelesina, doles, sed et hoc bene convenit illis, 
 iurgia nam quovis esse in amore solent: 
quid cum te urgerem solam, quod amantis in ore   5 
 saeva impinxisti vulnera facta manu?
 

 
138. IN FABRUM
 

 
Heus, puer, haec centum defer sestertia Fabro; 
 quid stas, quid palles? quid lachrimas, asine? 
curre, inquam: pueros quamvis praecidat inanes, 
 de nummo poterit lenior esse tibi.
 

 
139. IN AFRAM
 

 
Cum tibi tot rugis veterescat nasus, ut illi 
 surgere Spartanus debeat, Afra, senex: 
cumque tuos dentes emat antiquarius Hammon, 
 prosint et tussi pharmaca nulla tuae; 
nubere vis puero, primo moritura Decembri:   5 
 sic facere haeredem non potes, Afra, virum.
 

 
139A. IN SE
 

 
Olim fungus ego, silex verebar, 
ne non utibilis viro emineret 
penis, qui puero excitatus altum 
moentis caput extulit torosis. 
tum nec apposita manu fovere,   5 
nec sum tangere, nec repellere ausus, 
nimirum metuens adulta stirps haec 
ut posset pathico orbe comprehendi. 
vos iam intelligitis, viri et puellae, 
multo sed magis improbae puellae,   10 
quam stulte, illepideque rusticeque 
summae laetitiae meae dolebam. 
nec si grandior exiisset alnu 
idcirca fore mi magis verendam, 
aut plus penivorae arduam puellae.   15 
 

 
139B. IN NORVANUM
 

 
Se stupidum semper dicit Norvanus, et est: hoc 
 cum vere dicit, quomodo dissimulat?
 

 
140. AD COSMUM
 

 
Ad vitam quid, Cosme, facit tua mortis imago? 
 esse ut te miserum, pulvereumque scias? 
cum sit certa tibi satis, obliviscere mortis; 
 res vitae incertas has age; vive, vale.
 

 
141. AD ATEN
 

 
Reginae cum tres pomi de iure coirent, 
 te salebris, Ate, delituisse ferunt, 
et miseras risisse; quid hic, dea, si licuisset 
 pro pomo rigidam supposuisse tibi?
 

 
142. IN APRUM
 

 
Crispo suasit Aper febricatanti 
pestem protinus hanc inebriatis 
tolli, sed penitus furente Baccho. 
assensum est; bibitur simul; valere 
Crispus coepit, Aper febricitavit.   5 
 

 
143. IN FUSCUM
 

 
Quasvis te petere et sectare, Fusce, puellas 
 credis, ridiculus nec reticere potes. 
haud aliter cymba vectus puer ire carinas 
 ad se omnes dicit garrulus, atque putat.
 

 
144. AD LUCILLUM ET MANBAEUM
 

 
Charior, Lucille, anima vel illa 
esse si quidquam pote' charius mi; 
tuque, Manbaee, unanimi sodalis 
 delicium et mens,
 

 
ecquid acceptistis, eratne laetum,   5 
otia exegisse, Cupidinemque, 
et suos iam denique Campianum e 
 pectore amores?
 

 
nam sat illuxisse dies videtur 
illa me festiviter, et beate   10 
quae brevi tantas penitus fugavit 
 luce tenebras?
 

 
i fuge hinc, abiecte Amor, exulatum! 
tam ferum haud par est hominum imperare 
mollibus curis, ad eas redi unde es   15 
 rupibus ortus.
 

 
144A. AD LIBRUM
 

 
Desine, iam satis est, nimium lascive libelle, 
 et vix Romano qui pede tutus eas. 
at vos o Latiae peregrinae parcite pus”, 
 et fiat vestri pars levis illa chori.
 

 
145. IN MAMURRAM
 

 
Pediculosus esse quis sanus segat 
versus Mamurrae satyricos, si quis legit? 
mordent, timent ungues, pedes et sex habent.
 

 
146. IN VINCENTIUM
 

 
Astrictus nunc est Vincentius aere alieno; 
 in proprio nimium hic ante solutus erat.
 

 
147. AD AEMYLIUM
 

 
Aegris imperat usque possitallam 
impostor Litus, AEmyli: quousque? 
nummos ridicule usque dum dat aeger.
 

 
148. IN PARCOS
 

 
Parcos ingenui non est laudare poetae, 
 cui vetus horrendos antipathia facit.
 

 
149. AD MARCELLUM
 

 
Scilla verecunda est; Scilla est, Marcelle, venusta. 
 si verum utrumque est, vix habet illa parem.
 

 
150. AD MATHONEM
 

 
Arguo cur veram ficto sub nomine culpam 
 quaeris, nec titulis te quoque signo tuis. 
nunquam si fingit non est epigramma poema; 
 vix est simpliciter cui, Matho, vera placent.
 

 
151. AD COSMUM
 

 
Laudatus melior fiet bonus, et bona laus est; 
 solis at quae sit debita, Cosme, bonis: 
re turgente mali quamvis, et honore fruantur, 
 laudem ne sperent, non vacat illa malis.
 

 
152. IN OLUM
 

 
Sat linguae dedit, Ole, sator tibi; parte sed ulla 
 hanc potuit melius figure quam capite: 
 nam sentit tanquam lapis hoc; tua voxque palati 
est, 
faucis, pulmonis, denique mentis egens: 
si foret, Ole, tuam mihi fas disponere linguam,   5 
 haereret qua tu pedere parte soles.
 

 
153. IN EUNDEM
 

 
Summo ut significet patrem sedisse senatu, 
 hoc aliquando quod is pederat, Olus ait.
 

 
154. IN HIPPONEM
 

 
Lites dum premit Hippo foenerator, 
imam ad pauperiem redit, nec ullus 
ex omni magis est ei molestus 
sumptus, quam misero diu roganti 
assem quod dederat semel minutum,   5 
solum quem sibi nunc egenus optat; 
laetus causidicis volensque cuncta 
praebebat siquidem daturus et iam 
esset copia si secunda votis: 
invitus, genioque retrahente,   10 
solum sed tribuit gravatus assem.
 

 
155. AD EURUM
 

 
Eure, bonum, non ordo facit, non res, locus, aetas: 
 fit licet his melior, nascitur ipse bonus.
 

 
156. IN MYCILLUM
 

 
Flagris morio caeditur, Mycillum 
pullum consiliarii Mycilli 
quod stultum vocitavit, at merentem; 
dicat de patre iam, nihil pericli est.
 

 
157. AD LALAGEN
 

 
Corpora mille utinam, Lalage, mea forma subiret; 
 unum spes esset cedere posse mihi.
 

 
158. AD HAEMUM
 

 
Quasdam aedes narras ubi certis, Haeme, diebus 
 vilia de summo culmine saxa cadunt. 
daemonii hoc opera fieri contendis, at illud 
 vix credo; credam si pretiosa cadent.
 

 
159. AD ARGENTINUM
 

 
De gallinarum genere est tua fertilis uxor, 
 Argentine, viro nam sine saepe parit.
 

 
160.  AD TELESPHORUM
 

 
Nec tibi parca placet, nec plena, Telesphore, mensa; 
 amplior haec avida est, ut minor illa, gula: 
quantus enim cibus est aliena in lance relictus 
 expleto quereris tu periisse tibi.
 

 
161.  AD CASSILIANAM
 

 
Cur proba, cur cunctis perhibetur casta Nerine? 
 assuevit nondum, Cassiliana, tibi.
 

 
162. AD HERMUM
 

 
Ad latus, Herme, tuum spectans, siquando machaeram 
 laudo, tumes, dicens illa paterna fuit. 
si vel equum celerem pede, sive armenta, vel aedes 
 miror, et haec fuerant omnia patris, ais. 
si vultum commendo tuum, fuit ille paternus;   5 
 servumque et scortum, et singula patris habes. 
sed cum nulla sit, Herma, tuae constantia linguae, 
 hanc bene maternam, si fateare licet.
 

 
163.  IN MARCELLINAM
 

 
Virgo olim cinerem et lutum solebat 
Marcellina avido ore devorare; 
nunc moechos amat, at lutosiores 
ipso, Calve, luto; quid esse credam? 
annon pica animi quoque haec laborat?   5 
 

 
164. AD EURUM
 

 
Sacras somniat, Eure, conciones, 
et pronunciat ore sem’ aperto 
Pyrrhus: dissimulat, nec est sacerdos.
 

 
165.  AD PONTILIANUM
 

 
Nascitur in lucem primo caput, unde gubernat 
 pars senior, coelo proxima, sphaera animae; 
huic decor oris inest, huic sermoque, mentis imago, 
 et prope totus homo est, Pontiliane, caput.
 

 
166. AD COSMUM
 

 
Sub specie mala, Cosme, boni dominantur: honesti 
 usus ut exoluit, sic decus omne perit.
 

 
167. AD PAPILUM
 

 
Non sapit in tenui qui re ius, Papile, sperat; 
 solis id magnis divitibusque datur.
 

 
168. AD EURUM
 

 
Dilutum iudex vinum bibat, ut sonet ore 
 ius quoque dilutum; displicet, Eure, merum: 
at nunc iuridicus ius dicit, negligit aequum; 
 ius ita qui iudex dicet iniquus erit.
 

 
169. AD CALVUM
 

 
Et lare ridiculum est, aliena et quaerere terra 
 pacem animi; nusquam est, sit nisi, Calve, domi.
 

 
170. IN MELISSAM
 

 
Sex nupta et triginta annis, sterilisque, Melissa 
 nata ex se tandem prole triumphat anus: 
cura dei reges vobis proceresque cavete, 
 portentum statua parturiente fuit.
 

 
171. AD DAUNUM
 

 
Carmen, equestris homo, cur fingis, Daune? poeta 
 si vis esse nimis forte pedester eris.
 

 
172. AD COSMUM
 

 
Cosme, licet media tua pangas carmine nocte, 
 affulget schedulae dexter Apollo tuae. 
metrica scripturo sal vel sol adsit oportet 
 perpetuo; insulsa et frigida nemo sapit.
 

 
173. AD EURUM
 

 
Qui se, nec multis praeter se gaudet amicis, 
 si nihil, Eure, vetat noster amicus erit.
 

 
174. AD LABIENUM
 

 
Dum nimium multis ostendere quaeris amorem 
 in mensa, et positas extenuare dapes, 
obtundis; nec coena gulae bene competit, in qua 
 plus condimenti est quam, Labiene, cibi.
 

 
175. IN POLLIONEM
 

 
Magnificos laudat, misere sed Pollio vivit; 
 laudem fortassis rem putat esse malam.
 

 
176. AD SYBILLAM
 

 
Omnes se cupiunt omni ratione valere; 
 attamen est verbum triste, Sybilla, vale.
 

 
177. AD PAPILUM
 

 
Bellam dicebas Bellonam, Papile, sensi, 
 suavius hospitium castra inimica darent: 
inveniat quicum pugnet, mihi praefero pacem, 
 ut tua sit soli Penthesilea tibi.
 

 
178. AD GALLAM
 

 
Assurgunt quoties lachrimae tibi, si placet humor 
ut divertatur, mingere, Galla, potes.
 

 
179. AD LABIENUM
 

 
Quaeris completo quot sint epigrammata libro; 
 sit licet incertum, sic numerare potes: 
plus minus, hebdomada, quotquot nascuntur in una 
 Londini, faciunt tot, Labiene, librum. 
nobiliumque minor numerus censetur utrinque,   5 
 turba sed obscurae plurima plebis erit.
 

 
180.  IN MARCELLINAM
 

 
Larvas Marcellina horret, lemuresque, sed illa 
 nil timet in tenebris si comitata viro est.
 

 
181. AD LINUM
 

 
Henrico, Line, septimo imperante, 
nondum pharmacopola quintus urbem 
infarsit numero, nec oenopola; 
ingens nunc tribus utriusque crevit: 
primo sed praeit ordine oenopola,   5 
ac tanquam alterius parens videtur, 
morbos dum creat, inficitque nostra 
sensim corpora dulcibus venenis. 
quo tandem ruet haec vicissitudo? 
quid dicam? nisi daemonas trecentos   10 
sementem facere his superfluorum, 
omnes quos patimur licentiatos?
 

 
182. IN GALLAM
 

 
Galla melancholiam simulans, hilarare Lyaeo 
 se solet, et fit non ficta melancholia.
 

 
183. IN TABACCAM
 

 
Haud vocat illepide meretricem Nerva tabaccam, 
 nam vendunt illam, prostituuntque lupae.
 

 
184. AD MAURISCUM
 

 
Nullam Brunus habet manum sinistram, 
nec mancus tamen est; sed est quod aiunt, 
Marisce, ut caveas tibi, ambidexter.
 

 
185. AD PHILLITIM
 

 
Phillitis, tua cur discit saltare priusquam 
 firmiter in terra stare puella potest? 
non metuis mox ne cadat immatura? caducas 
 nae sua sic pupas membra rotare facit.
 

 
186. AD LALAGEN
 

 
Lingua est Gallica lingua foeminarum; 
mollis, lubrica, blandiens labellis, 
affundens, Lalage, decus loquenti: 
terra est Anglica terra foeminarum; 
simplex, suavis, amans, locis honestans   5 
semper praecipuis genus tenellum.
 

 
187. AD CYPARISSUM
 

 
Ne nimis assuescas carni, Cyparisse, bovinae, 
 cornua nam quis scit num generare potest?
 

 
188. AD HERMUM
 

 
Castae qui servit si sit miser, Herme, quid ille 
 scortum qui metuit? perditus, et nihili est.
 

 
189. AD CHLOEN
 

 
Pulchras Lausus amat; Cholie, quid ad te? 
pulchras non amat ergo Lausus omnes.
 

 
190. AD PASIPHYLEN
 

 
Qui te formosam nagat haud oculos habet; at te 
 nauci qui pendit, Pasiphyle, cor habet.
 

 
191. IN HERMIAM
 

 
Hermia cum ridet tetros hahahalat odores; 
 Herme, ferenda magis si pepepedat erit.
 

 
192. IN MYCILLUM
 

 
Cantat nocte Mycillus ad fenestras 
formosae dominae, vigil, frequensque; 
et cantat lepide, et patent fenestrae 
voci, at ianua clausa sola surda est.
 

 
193. AD CALVUM
 

 
Ex reditu lucrum facturus Naevola, praesens 
 quod sperat recipit; quam cito, Calve, redit?
 

 
194. AD HAEMUM
 

 
Augeae stabulum, Haeme, non inique 
Londinun vocitas; scatet profecto 
multa impuritie; haec ut eluatur 
iam plane Herculeo est opus labore; 
nam nunc undique foetidum est, at illic   5 
non foenum male olet, sed, Haeme, fenus.
 

 
195. IN TUCCAM
 

 
Nil refert si nulla legas epigrammata, Tucca; 
 de te scribuntur, non tibi; Tulla, tace.
 

 
196. AD NISAM
 

 
Quod melius saltas insultas, Nisa, sorori, 
 utraque at melior quae neque saltat erit.
 

 
197. AD PUBLIUM
 

 
Publi, sola mihi tacenda narras, 
sed quae si taceam, loquuntur omnes: 
dic tu tandem aliquid meri novelli, 
plane quod liceat loqui, aut tacere.
 

 
198. AD COSMUM
 

 
Qualis, Cosme, tuae est haec excusatio culpae? 
 suasit Amor! quasi non pessima dictet Amor! 
ille deus natos ferro violare parentes 
 fecit, patronem quem tibi, inepte, paras.
 

 
dic odio potius factum, dum mittis Amorem;   5 
 dic aliud, dic tu quicquid, amice, lubet.
 

 
199. IN HARPACEM
 

 
Foenore ditatus civis, nunc rusticus Harpax 
 foeno ditescit; re minor, at melior.
 

 
200. AD OLUM
 

 
Nupsisse filiam, Ole, foenorati 
gestis; quid ita? corrupta nun datur? 
"prorsus ut dicis," ais, "et gravida"; te, Ole, iam laudo 
qui fenus addis tale fenoratori.
 

 
 201. AD DAUNUM
 

 
Sponsam, ne metuas, castam tibi, Daune, remisi 
 ipsam, ni credis tu mihi, Daune, roga.
 

 
202. IN LAGUM
 

 
Cum vix grammatice sapiat tri verba ligare, 
 diis Lagus invitis versificator erit: 
evenit ebriolis vitium par, protinus omnes 
 saltare incipiunt cum titubare timent.
 

 
203. IN VERGUSIUM
 

 
Nil amat invectum Vergusius, extera damnat; 
 nec vicina licet, Gallica vina placent: 
haud piper attinget crudus, procul aurea poma 
 Hespieridum calcat, nec pia thura probat. 
bombycis deridet opes, et patria laudat   5 
 lanea, re vera non aliena sapit. 
sed tamen uxorum Rufini, iamque maritus, 
 ardet: at haec trita et non peregrina putat.
 

 
204. IN HIPPONACEM
 

 
Terget lineolis genas manusque, 
vix toto lavat Hipponax in anno, 
rugas dum metuens cutem puellis 
servat, sed bona perdidit paterna. 
non est lautus homo: quid ergo? tersus.   5 
 

 
205.  AD CALLIODORUM
 

 
Sollicitus ne sis signum fatale cometa 
 ut quid portendat, Calliodore, scias; 
expectes cladem (domini natale propinquat) 
 non hominum, sed tu, Calliodore, boum.
 

 
206. AD GLAUCUM
 

 
Ius qui bonum vendit cocus 
melior eo est qui polluit 
ius omne fucis non bonis, 
sit, Glauce, turgidus licet, 
raucisque saevior Notis.   5 
 

 
207. IN HANNONEM
 

 
Carmina multa satis pellucida, levia, tersa; 
 naturae vitreae sed nimis Hanno, creat.
 

 
208. IN LIBRARIOS
 

 
Impressionum plurium librum laudat 
 librarius; scortum nec non minus leno.
 

 
209. AD GAURUM
 

 
Pollio tam brevis est, tam crassus, ut esse Gigantis 
secti dimidium credere, Gaure, velis.
 

 
210. AD LIGONEM
 

 
Cur non salutem te rogas equo vectum? 
ne equum tuum videar, Ligo, salutasse.
 

 
211. AD ALBIUM
 

 
Dextre rem peragens, vel imperite; 
vera an ficta, loquens, iocosa vel tu, 
Albi, seria, semper erubescis: 
hinc te ridiculum, levemque reddis. 
at tandem vitium pudoris omne   5 
vis deponere? vis? adi lupinar.
 

 
212. AD OLYNTHUM
 

 
Dum sedet in lasano dormescit praetor Olynthus, 
 et facit in lecto quod facit in lasano.
 

 
213. IN PANDARUM
 

 
Scrotum tumescit Pandaro; tremat scortum.
 

 
214. IN HANNONEM
 

 
Scorti trita sui vocat labella 
non mellita, sed Hanno saccaranta; 
at nescit miser extrahi solere 
ex dulci quoque saccaro venenum.
 

 
215. AD LIGONEM
 

 
Purgandus medici non est ope Caecilianus, 
 purgandus tamen est; num, Ligo, mira loquor? 
purgandus gravidae de suspitione puellae. 
 ne te detinieam, Caecilianus adest.
 

 
216. IN MUNDUM
 

 
Mundo libellos nemo vendidit plures, 
novos, stiloque a plebe non abhorrenti; 
quos nunc licet lectoribus minus gratos 
librarii emptitant, ea tamen lege 
ne Mundus affigat suis suum nomen.   5 
 

 
217. AD LAUSUM
 

 
Non si quid iuvenile habeat mea carmina, Lause 
 sed vulgare nimis, sed puerile veto.
 

 
218. AD BASSUM
 

 
Servum quando sequi cernit te, Basse, cinaedum 
 uxori te vult Cinna preire tuae.
 

 
219. AD LAMIANAM
 

 
Nequidquam Lamiana cutem medicaris, et omni 
 detersam tentas attenuare modo: 
innocua illa satis per se manet; eripe luxum, 
 eripe nocturnae furta nociva gulae. 
pulcher ut in venis sanguis fluat atque benignus,   5 
 cures; curabis sic, Lamiana, cutem.
 

 
220. IN LIGONEM
 

 
Funerea vix conspicimus sine veste Ligonem: 
 an quia tam crebri funeris author erat?
 

 
221. IN MARSUM ET MARTHAM
 

 
Marsus ut uxorem, sic optat Martha maritum: 
 ambos quid prohibet quod voluere frui?
 

 
222.  AD PONTILIANUM
 

 
Iste Bromus quis sit qui se cupit esse facetum, 
 plane vis dicam, Pontiliane? planus.
 

 
223. AD SYRAM
 

 
Vna re sapere omne foeminarum 
se credit genus: illa res negare est. 
una re sapere ut magis studeret 
optandum foret: illa res tacere est.
 

 
224. IN HERMUM
 

 
Omnibus officii ritu se consecrat Hermus, 
 talia sed nunquam sacra litare solent.
 

 
225. IN CAMBRUM
 

 
Cum tibi vilescat doctus lepidusque Catullus, 
 non est ut sperem, Cambre, placere tibi. 
tu quoque cum Suffenorum suffragia quaeras; 
 non est ut speres, Cambre, placere mihi.
 

 
226. IN EUNDEM
 

 
Disticha cum vendas numerasti, Cambre, vis unum; 
 pastor oves cuperet sic numerare suas.
 

 
227. AD GRAIOS
 

 
Graii, sive magis iuvat vetustum 
nomen, Purpulii, decus Britannum, 
sic Astraea gregem beare vestrum, 
sic Pallas velit; ut favere nugis 
disiuncti socii velitis ipsi,   5 
tetrae si neque sint, nec infacetae, 
sed quales merito exhibiere plausu 
vosmet, ludere cum lubet, soletis.
 

 
228. AD LIBRUM
 

 
Verborum satis est, oneri sunt plura libello; 
 sermo vel urbanis multis obesse potest. 
partibus ex brevibus quae constat inepta figura est 
 si sit longa nimis; par modus esto pari.
 
 

 
 
 
	 Campion 
	 Neo-Latin 
	 The Latin Library 
	 The Classics Page