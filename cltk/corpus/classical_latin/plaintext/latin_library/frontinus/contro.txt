Frontinus: De Controversiis
		 

		 
		 
	 
	
 

 SEXTUS IULIUS FRONTINUS 
DE CONTROVERSIIS
 

 


 
Materiae controversiarum sunt duae, finis et locus. Harum

alterutra continetur quidquid ex agro disconvenit. sed quoniam in his quoque

partibus singulae controversiae diversas habent condiciones, proprie sunt

nominandae. Vt potui ergo conprehendere, genera sunt controversiarum XV:

de positione terminorum, de rigore, de fine, de loco, de modo, de proprietate,

de possessione, de alluvione, de iure territorii, de subsicivis, de locis

publicis, de locis sacris et religiosis, de aqua pluvia arcenda, de itineribus.

 

 
De positione terminorum controversia est inter duos pluresve

vicinos: inter duos, an rigore sit ceterorum sive ratione[s]; inter plures,

trifinium faciat an quadrifinium. de horum &lt;posit>ione cum constitit

mensori, si secundum proximi temporis possessionem non conveniunt, diversas

attiguis possessoribus faciunt controversias, et ab integro alius forte

de loco alius de fine litigat.

 

 
De rigore controversia est finitimae condicionis, quotiens

inter duos pluresve terminos ordinatos sive quae alia signa secundum legem

Mamiliam intra quinque pedes agitur.

 

 
De fine similis est controversia [nec dubium est quin

supra de finis condicione dixerim]; nam et eadem lege continetur et de

quinque pedum agitur latitudin&lt;e>, sed de fine, quidquid per flexus,

quibus arcifinii agri continentur, ut per extrema &lt;a>rui aut promuntoria

aut summa montium aut fluminum cursus aut locorum natura&lt;m> a&lt;g>i&lt;tur>

quam supercilium appellant. De loco controversia est, quidquid excedit

supra scriptam latitudinem, cuius modus a[d] p&lt;e>tente[m] non proponitur.

Haec autem controversia frequenter in arcifiniis agris variorum signorum

demonstrationibus exercetur, ut fossis, fluminibus, arboribus ante missis,

aut culturae discrimine.

 

 
De modo controversia est in agro adsignato: agitur enim

de antiquorum nominum propria defensione; ut si L. Titius dextra decimanum

tertium, citra cardinem quartum, acceperit sortis suae partes tres sive

quod huic simile, quartam habeat in quacumque proxima centuria: huic enim

universitati limes finem non facit, etiam si publico itineri serviat. -

Nam et in ceteris agris de modo fit controversia, quotiens [re]promissioni

modus non quadrat.

 

 
De proprietate controversia est plerumque, &lt;quom>

ut in Campania cultorum agrorum silvae absunt in montibus ultra quartum

aut quintum forte vicinum. Propterea proprietas ad quos fundos pertinere

debeat dis&lt;p>ut[i]atur. Est et pascuorum proprietas pertinens ad fundos,

sed in commune; propter quod ea conpascua multis locis in Italia communia

appellantur, quibusdam provinciis pro indiviso. -

 

 
Nam et per hereditates aut emptiones eius generis controversiae

fiunt, de quibus iure ordinario litigatur. De possessione controversia

est, de qua ad interdictum, hoc est iure ordinario, litigatur.

 

 
De alluvione fit controversia fluminum infestatione.

Haec &lt;autem> multas habet condiciones.

 

 
De iure territorii controversia est de &lt;his> quae

ad ipsam urbem pertinen&lt;t>, [sive quod intra pomerium eius urbis erit,

quod a privatis operibus optineri non oportebit. Eum dico locum quem nec

ordo nullo iure a publico poterit amovere]. Habet autem condiciones duas,

unam urbani soli, alteram agrestis, quod in tutelam rei fuerit adsignatum

urbanae; [urbani quod operibus publicis datum fuerit aut destinatum]. Huius

soli ius quamvis habita &lt;o>ratione divus Augustus de statu municipiorum

tractaverit, in proximas urbes pervenire dicitur, quarum ex voluntate conditoris

maxima pars finium coloniae est adtributa, aliqua portio moenium extremae

perticae adsignatione inclusa; sicut in Piceno fertur Inter&lt;a>m&lt;na>tium

Prae&lt;t>uttianorum quandam oppidi partem Asculanorum fine circum dari.

[Quod si ad haec revertamur, hoc conciliabulum fuisse fertur et postea

in municipii ius relatum]. - Nam non omnia antiqua municipia habent suum

privilegium. [Quidquid enim ad coloniae municipiive privilegium pertinet,

territorii iuris appellant. Sed si rationem appellationis huius tractemus,

territorium est quidquid hostis terrendi causa constitutum est].

 

 
De subsicivis controversia est, quotiens aliqua pars

centuriae sive tota non est adsignata et possidetur. Aut quidquid de extremitate

perticae possessor proximus aliusve detinebit, ad subsicivorum controversiam

pertinebit.

 

 
De locis publicis sive populi Romani sive coloniarum

municipiorumve controversia est, quotiens ea loca, quae neque adsignata

neque vendita fuerint &lt;um>quam, aliquis possederit; ut alveum fluminis

veterem populi Romani, quem vis aquae interposita insula &lt;exclusae>

proximi possessoris finibus reliquerit; aut silvas, quas ad populum Romanum

multis locis pertinere ex veteribus instrumentis cognoscimus, ut ex proximo

in Sabinis in monte Mutela. Nam et coloniarum aut municipiorum similis

est condicio, quotiens loca, quae rei publicae data adsignata fuerint,

ab aliis obtinebuntur, ut subsiciva concessa.

 

 
De locis relictis et extraclusis controversia est in

agris adsignatis. Relicta autem loca sunt, quae sive locorum iniquitate

sive arbitrio conditoris [relicta] limites non acceperunt. Haec sunt iuris

subsicivorum. Extraclusa loca sunt aeque iuris subsicivorum, quae ultra

limites et &lt;in>tra finitimam lineam erint; finitima autem linea aut

mensuralis est aut aliqua observatione aut terminorum ordine servatur.

Multis enim locis adsignationi agrorum inmanitas superfuit, sicut in Lusitania

finibus Augustinorum.

 

 
De locis sacris et religiosis controversiae plurimae

nascuntur, quae iure ordinario finiuntur, nisi si de locorum eorum modo

agitur; ut l&lt;u>corum publicorum in montibus aut aedium, quibus secundum

instrumentum fines restituuntur; similiter locorum religiosorum, quibus

secundum cautiones modus est restituendus. Habe&lt;nt> enim et moesilea

iuris sui hortorum modos circum iacentes aut praescriptum agri finem.

 

 
De aquae pluviae transitu controversia est, in qua si

collectus pluvialis aquae transversum secans finem in alterius fundum influit,

et disconvenit, ad ius ordinarium pertinebit: quod si per ordinationem

finis ipsius agitur, exigit mensoris interventum [et controversia tollitur].

 

 
De itineribus controversia est quae in arcifiniis agris

iure ordinario finitur, in assignatis mensurarum ratione. Omnes enim limites

secundum legem colonicam itineri publico servire debent: sed multi exigent&lt;e>

ratione per &lt;cl>ivia et confragosa loca eunt, qua iter fieri non potest,

et sunt in usu agrorum eorum locorum, ubi proximus possessor [est], cuius

forte silva limitem detinet, transitum inverecunde denegat, cum itineri

limitem aut locum limitis debeat.

 

 
Est et controversiae genus quod ad solum non pertinet,

de arborum fructibus, earum quae in fine sunt sive intra, nec ullam ad

radicem habent controversiam, quotiens inclinatae in alterutram partem

fructum iactaverunt, inter adfines mo&lt;u>ent disputationem.
 
 
	 
		 Frontinus 
		 The Latin Library 
		 The Classics Page