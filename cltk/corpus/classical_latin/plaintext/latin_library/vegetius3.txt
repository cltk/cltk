Vegetius Liber III
		 

		 
		 
	 
	
 

 FLAVI VEGETI RENATI VIRI INLUSTRIS COMITIS EPITOMA REI MILITARIS LIBER III
 

 

 
  I. Qui modus esse debeat exercitus. 
 II. Quemadmodum sanitas gubernetur exercitus. 
 III. Quanta cura prouidenda sint atque seruanda pabula uel frumenta. 
 IIII. Quemadmodum oporteat prouidere, ne seditionem milites faciant. 
  V. Signorum militarium quanta sint genera. 
 VI. Quanta sit seruanda cautela, cum uicinis hostibus mouetur exercitus. 
 VII. Quemadmodum flumina, quae maiora sunt, transeantur. 
 VIII. Quemadmodum castra debeant ordinari. 
 VIIII. Quae et quanta consideranda sint, ut intellegatur, utrum superuentibus
  et insidiis an publico debeat Marte confligi. 
  X. Quid oporteat fieri, si quis desuetum a pugna exercitum habeat uel
  tironem. 
 XI. Quae ipso die procuranda sint, quo publica committitur pugna. 
 XII. Inuestigandum, quid sentiant milites pugnaturi. 
 XIII. Quemadmodum idoneus locus eligatur ad pugnam. 
 XIIII. Quemadmodum acies debeat ordinari, ut in conflictu reddatur inuicta. 
 XV. Ratio podismi, quantum spatium in acie inter singulos homines in longum
  uel inter singulos ordines in latum debeat custodiri. 
 XVI. De equitibus ordinandis. 
 XVII. De subsidiis, quae post aciem conlocantur. 
 XVIII. In quo loco primus dux stare debeat, in quo secundus, in quo tertius. 
XVIIII. Quibus remediis uirtuti uel dolis hostium resistatur in acie. 
 XX. Quot generibus pugna publica committatur et quomodo etiam qui inferior
  numero et uiribus est ualeat obtinere. 
 XXI. Viam abscedendi hostibus dandam, ut deleantur facilius fugientes. 
 XXII. Quemadmodum ab hostibus recedatur, si consilium displicet pugnae. 
 XXIII. De camelis et catafractis equitibus. 
XXIIII. Quomodo quadrigis falcatis uel elefantis in acie possit obsisti. 
 XXV. Quid fieri debeat, si uel pars fugerit uel totus exercitus. 
 (XXVI. Regulae bellorum generales.)
 

 
Athenienses et Lacedaemonios ante Macedonas rerum potitos prisci locuntur
annales. Verum apud Athenienses non solum rei bellicae sed etiam diuersarum
artium uiguit industria, Lacedaemoniis autem praecipua fuit cura bellorum.
Primi denique experimenta pugnarum de euentibus colligentes artem proeliorum
scripsisse firmantur usque eo, ut rem militarem, quae uirtute sola uel certe
felicitate creditur contineri, ad disciplinam peritiaeque studia reuocarent ac
magistros armorum, quos tacticos appellauerunt, iuuentutem suam usum
uarietatemque pugnandi praeciperent edocere. O uiros summa admiratione
laudandos, qui eam praecipue artem ediscere uoluerunt, sine qua aliae artes
esse non possunt! Horum sequentes instituta Romani Martii operis praecepta et
usu retinuerunt et litteris prodiderunt. Quae per diuersos auctores librosque
dispersa, imperator inuicte, mediocritatem meam abbreuiare iussisti, ne uel
fastidium nasceretur ex plurimis uel plenitudo fidei deesset in paruis. Quantum
autem in proeliis Lacedaemoniorum disciplina profuerit, ut omittam cetera,
Xanthippi decleratur exemplo, qui Atilium Regulum Romanumque exercitum saepe
uictorem, cum Karthaginiensibus non uirtute sed arte solus ferret auxilium,
prostratis exercitibus cepit ac domuit unoque congressu triumphans bellum omne
confecit. Nec minus Hannibal petiturus Italiam Lacedaemonium doctorem quaesiuit
armorum, cuius monitis tot consules tantasque legiones inferior numero ac
uiribus interemit. Igitur qui desiderat pacem, praeparet bellum; qui uictoriam
cupit, milites inbuat diligenter; qui secundos optat euentus, dimicet arte, non
casu. Nemo prouocare, nemo audet offendere quem intellegit superiorem esse, si
pugnet.
 

 
I. Primus liber tironum dilectum exercitiumque deprompsit, sequens legionis
institutionem disciplinamque edocuit militarem, hic tertius classicum sonat.
Ideo enim illa praemissa sunt, ut haec, in quibus peritia certaminum et
uictoriae summa consistit, disciplinae ordine custodito et intellegerentur
celerius et amplius adiuuarent. Exercitus dicitur tam legionum quam etiam
auxiliorum nec non etiam equitum ad gerendum bellum multitudo collecta. Huius
modus a magistris quaeritur armorum. Nam cum Xerxis et Darii et Mithridatis
ceterorumque regum, qui innumerabiles armauerunt populos, exempla releguntur,
euidenter apparet nimium copiosos exercitus magis propria multitudine quam
hostium uirtute depressos. Nam pluribus casibus subiacet amplior multitudo; in
itineribus pro mole sua semper est tardior, in longiore autem agmine etiam a
paucis superuentum adsolet pati; in locis autem asperis uel fluminibus
transeundis propter inpedimentorum moras saepe decipitur; praeterea ingenti
labore numerosis animalibus equisque pabula colliguntur. Rei quoque
frumentariae difficultas, quae in omni expeditione uitanda est, cito maiores
fatigat exercitus. Nam quantolibet studio praeparetur annona, tanto maturius
deficit, quanto pluribus erogatur. Aqua denique ipsa nimiae multitudini
aliquando uix sufficit. Quod si casu acies uerterint tergum, necesse est multos
cadere de multis et illos, qui effugerint, ut semel territos postea formidare
conflictum. Veteres autem, qui remedia difficultatem experimentis didicerant,
non tam numerosos quam eruditos armis exercitus habere uoluerunt. Itaque in
leuioribus bellis unam legionem mixtis auxiliis, hoc est decem milia peditum et
duo milia equitum, crediderunt posse sufficere, quam manum praetores uelut
minores duces ad expeditionem saepe ducebant. Quod si magnae hostium copiae
dicerentur, consularis potestas cum uiginti milibus peditum et quottuor equitum
tamquam comes maior mittebatur. Quod si infinita multitudo ex gentibus
ferocissimis rebellasset, tunc, nimia necessitate cogente, duo duces et duo
mittebantur exercitus cum eiusmodi praecepto: 'prouideant, ne quid respublica
detrimenti capiat, consules ambo alterue'. Denique cum in diuersis regionibus,
contra diuersos hostes a populo Romano annis prope omnibus pugnaretur, ideo
sufficiebant militum copiae, quia utilius iudicabant non tam grandes exercitus
habere quam plures, illa tamen ratione seruata, ne umquam amplior multitudo
socialium auxiliarium eset in castris quam ciuium Romanorum.
 

 
II. Nunc, quod uel maxime prouidendum est, quemadmodum sanitas custodiatur
exercitus, admonebo, hoc est locis aquis tempore medicina exercitio. Locis, ne
in pestilenti regione iuxta morbosas paludes, ne aridis et sine opacitate
arborum campis aut collibus, ne sine tentoriis aestate milites commorentur; ne
egressi tardius et calore solis et fatigatione itineris contrahant morbum, sed
potius in aestu, ante lucem coepto ininere, ad destinata perueniant; ne saeua
hieme iter per niues ac pruinas noctibus faciant aut lignorum patiantur inopiam
aut minor illis uestium suppetat copia; nec sanitati enim nec expeditioni
idoneus miles est, qui algere conpellitur. Nec perniciosis uel palustribus
aquis utatur exercitus; nam malae aqaue potus, ueneno similis, pestilentiam
bibentibus generat. Iam uero ut hoc casu aegri contubernales oportunis cibis
reficiantur ac medicorum arte curentur, principiorum tribunorumque et ipsius
comitis, qui maiorem sustinet potestatem, iugis quaeritur diligentia; male enim
cum his agitur, quibus necessitas et belli incumbit et morbi. Sed rei militaris
periti plus cotidiana armorum exercitia ad sanitatem militum putauerunt
prodesse quam medicos. Itaque pedites sine intermissione imbribus uel niuibus
sub tecto, reliquis diebus exerceri in campo uoluerunt. Similiter equites non
solum in planis sed etiam in abruptis et fossarum hiatu difficillimis semitis
seque et equos suos adsidue exercere iusserunt, ut nihil his in necessitate
proelii accidere posset incognitum. Ex quo intellegitur, quanto studiosius
armorum arte docendus sit semper exercitus, cum ei laboris consuetudo et in
castris sanitatem et in conflictu possit praestare uictoriam. Si autumnali
aestiuoque tempore diutius in isdem locis militum multitudo consistat, ex
contagione aquarum et odoris ipsius foeditate uitiatis haustibus et aere
corrupto perniciosissimus nascitur morbus, qui prohiberi non potest aliter nisi
frequenti mutatione castrorum.
 

 
III. Ordo postulat, ut de commeatu pabulo frumentisque dicatur. Saepius enim
penuria quam pugna consumit exercitum, et ferro saeuior fames est. Deinde
reliquis casibus potest in tempore subueniri, pabulatio et annona in
necessitate remedium non habent, nisi ante condantur. In omni expeditione unum
est et maximum telum, ut tibi sufficiat uictus, hostes frangat inopia. Ante
igitur quam inchoetur bellum, de copiis expensisque sollers debet esse
tractatus, ut pabula frumentum ceteraeque annonariae species, quas a
prouincialibus consuetudo deposcit, maturius exigantur et in oportunis ad rem
gerendam ac munitissimis locis amplior semper modus, quam sufficit, adgregetur.
Quod si tributa deficiunt, prorogato auro conparanda sunt omnia. Neque enim
diuitiarum secura possessio est, nisi armorum defensione seruetur. Frequenter
autem necessitas geminatur et obsidio saepe fit longior, quam putaris, cum
aduersarii etiam ipsi esurientes circumsidere non desinant quos fame sperant
esse uincendos. Praeterea quicquid in pecore uel quacumque fruge uinoque hostis
inferens bellum ad uictum suum poterit occupare, non solum admonitis per edicta
possessoribus sed etiam coactis per electos prosecutores ad castella idonea et
armatorum firmata praesidiis uel ad tutissimas conferendum est ciuitates
urguendique prouiciales, ut ante inruptionem seque et sua moenibus condant.
Reparatio etiam murorum tormentorumque omnium ante curanda est. Nam si semel
hostes praeuenerint occupatos, metu uniuersa turbantur, et quae ex aliis
urbibus petenda sunt interclusis itineribus denegantur. Sed fidelis horreorum
custodia et erogatio moderata consueuit sufficere pro copia, maxime si ab
initio procuretur. Ceterum sera parsimonia est tunc seruare, cum deficit. In
expeditionibus arduis per capita magis militum quam per dignitates ab antiquis
praebebantur annonae, ita ut post necessitatem eisdem a republica redderentur.
Hieme lignorum et pabuli, aestate aquarum uitanda est difficultas. Frumenti
uero et aceti uel uini nec non etiam salis omni tempore necessitas declinanda,
ita ut urbes atque castella ab his militibus, qui minus prompti inueniuntur in
acie, armis sagittis fustibalis, fundis etiam et saxis onagris ballistisque
defendantur. Praecipueque uitetur, ne aduersariorum dolo atque periuriis
decipiatur prouincialium incauta simplicitas. Frequentius enim commerciorum
pacisque simulatio credulis quam arma nocuerunt. Qua ratione famem collecti
patiuntur hostes, dispersi uero crebris superuentibus facile uincuntur.
 

 
IIII. Interdum mouet tumultum ex diuersis locis collectus exercitus et, cum
pugnare nolit, irasci se simulat, cur non ducatur ad bellum; quod hi praecipue
faciunt, qui in sedibus itiose delicateque uixerunt. Nam asperitate insoliti
laboris offensi, quem in expeditione necesse est sustinere, praeterea metuentes
proelium, qui armorum exercitia declinarant, ad eiusmodi praecipitantur
audaciam. Cui uulneri multiplex medicina consueuit opponi. Dum adhoc separati
sunt et in sedibus suis, tribunorum uel uicariorum nec non etiam principiorum
ad omnem disciplinam artissima seueritate teneantur nihilque aliud nisi
deuotionem moderationemque custodiant. Campicursionem, ut ipsi appellant
(inspectionem armorum), adsidue faciant, nullis commeatibus uacent, ad nomen,
ad signa obseruare non desinant, ad sagittas iacendas, ad missibilia dirigenda,
ad iactandos lapides uel funda uel manu, ad armaturae gestum, ad uectes pro
similitudine gladiorum punctim caesimque feriendo multo die usque ad sudorem
sunt frequentissime detinendi. Cursu etiam et saltu ad transmittendas fossas
nihilominus imbuendi. Seu mare siue fluuius uicinus est sedibus, aestiuo
tempore ad natandum cogendi sunt omnes, praeterea siluam caedere, iter per
dumos et abrupta facere, materiem dedolare, aperire fossam, occupare aliquem
locum et, ne a contubernalibus detrudantur, scutis inuicem obuiantibus niti.
Ita exercitati et eruditi in sedibus milites, seue illi legionarii siue
auxiliares siue equites fuerint, cum ad expeditionem ex diuersis conuenerint
numeris, aemulatione uirtutis proelium magis necesse habeant optare quam otium:
nemo cogitat de tumultu, qui fiduciam de arte uel uiribus gerit. Dux autem esse
debet adtentus, ut in omnibus legionibus siue auxiliis uel uexillationibus a
tribunis uicariis principiisque, si qui turbulenti uel seditiosi sunt milites,
non pro inuidia suggerentum sed pro rerum ueritate cognoscat eosque prudentiori
consilio segregatos a castris ad agendum aliquid, quod ipsis prope uideatur
optabile, aut ad castella urbesque deputet muniendas atque seruendas, tanta
subtilitate, ut, cum abiciuntur, uideantur electi. Numquam enim ad contumaciam
pari consensu multitudo prorumpit, sed incitatur a paucis, qui uitiorum
scelerumque inpunitatem sperant peccare cum plurimis. Quod si ferri medicinam
necessitas extrema persuaserit, rectius est more maiorum in auctores criminum
uindicari, ut ad omnes metus, ad paucos poena perueniat. Laudabiliores tamen
duces sunt, quorum exercitum ad modestiam labor et usus instituit, quam illi,
quorum milites ad oboedientiam suppliciorum formido conpellit.
 

 
V. Multa quidem sunt dicenda atque obseruanda pugnantibus, siquidem nulla sit
neglegentiae uenia, ubi de salute certatur. Sed inter reliqua nihil magis ad
uictoriam proficit quam monitis obtemperare signorum. Nam cum uoce sola inter
proeliorum tumultus regi multitudo non possit et cum pro necessitate rerum
plura ex tempore iubenda atque facienda sint, antiquus omnium gentium usus
inuenit, quomodo quod solus dux utile iudicasset per signa totus agnosceret et
sequeretur exercitus. Tria itaque genera constat esse signorum, uocalia
semiuocalia muta. Quorum uocalia et semiuocalia percipiuntur auribus, muta uero
referuntur ad oculos. Vocalia dicuntur quae uoce humana pronuntiantur, sicut in
uigilis uel in proelio pro signo dicitur, ut puta 'uictoria' 'palma' 'uirtus'
'Deus nobiscum' 'triumphus imperatoris' et alia, quaecumque uoluerit dare is,
qui in exercitu habet maximam potestatem. Sciendum tamen est ista uocabula
cotidie debere uariari, ne ex usu signum hostes agnoscant et explorantes inter
nostros uersentur inpune. Semiuocalia sunt quae per tubam aut cornu aut bucinam
dantur; tuba quae directa est appellatur; bucina quae in semet aereo circulo
flectitur; cornu quod ex uris agrestibus, argento nexum, temperatum arte
spirituque canentis flatus emittit auditum. Nam indubitatis per haec sonis
agnoscit exercitus, utrum stare uel progredi an certe regredi oporteat(, utrum
longe persequi fugientes an receptui canere). Muta signa sunt aquilae dracones
uexilla flammulae tufae pinnae; quocumque enim haec ferri iusserit ductor, eo
necesse est signum suum comitantes milites pergant. Sunt et alia muta signa,
quae dux belli in equis aut in indumentis et in ipsis armis, ut dinoscatur
hostis, praecipit custodiri; praeterea manu aliquid uel flagello more barbarico
uel certe mota, qui utitur, ueste significat. Quae omnia in sedibus
intineribus, in omni exercitatione castrensi uniuersi milites et sequi et
intellegere consuescant. Continuus enim usus necessarius uidetur in pace eius
rei, quae in proelii confusione seruanda sit. Item mutum et commune signum est,
quotiens proficiscente turba excitatus puluis ad similitudinem nubium surgit
hostiumque prodit aduentum; similiter si diuisae sint copiae, per noctem
flammis, per diem fumo significant sociis quod aliter non potest nuntiari.
Aliquanti in castellorum aut urbium turribus adpendunt trabes, quibus aliquando
erectis aliquando depositis indicant quae geruntur.
 

 
VI. Qui rem militarem studiosius didicerunt, adserunt plura in itineribus quam
in ipsa acie pericula solere contingere. Nam in conflictu armati sunt omnes et
hostem comminus uident et ad pugnandum animo ueniunt praeparati; in itinere
minus armatus minusque adtentus est miles et superuentus impetu uel fraude
subsessae repente turbatur. Ideo omni cura omnique diligentia prouidere dux
debet, ne profiscens patiatur incursum uel facile ac sine damno repellat
inlatum. Primum itineraria omnium regionum, in quibus bellum geritur,
plenissime debet habere perscripta, ita ut locorum interualla non solum passuum
numero sed etiam uiarum qualitate perdiscat, conpendia deuerticula montes
flumina ad fidem descripta consideret, usque eo, ut sollertiores duces
itineraria prouinciarum, in quibus necessitas gerebatur, non tantum adnotata
sed etiam picta habuisse firmentur, ut non solum consilio mentis uerum aspectu
oculorum uiam profecturus eligeret. Ad hoc a prudentioribus et honoratis ac
locorum gnaris separatim debet uniuersa perquirere et ueritatem colligere de
pluribus, praeterea (sub periculo eligendum) uiarum duces idoneos scientesque
praecipere eosque custodiae mancipare addita poenae ostentatione uel praemii.
Erunt enim utiles, cum intellegant nec fugiendi sibi copiam superesse et fidei
praemium ac perfidiae parata supplicia. Prouidendum quoque, ut sapientes
exercitatique quaerantur, ne duorum aut trium error discrimen pariat uniuersis;
interdum autem imperita rusticatas plura promittit et credit se scire quae
nescit. Sed cautelae caput est, ut, ad quae loca uel quibus itineribus sit
profecturus exercitus, ignoretur; tutissimum namque in expeditionibus creditur
facienda nesciri. Ob hoc ueteres Minotauri signum in legionibus habuerunt, ut,
quemadmodum ille in intimo et secretissimo labyrintho abditus perhibetur, ita
ducis consilium semper esset occultum. Securum iter agitur quod agendum hostes
minime suspicantur. Verum, quia exploratores altrinsecus missi profectionem
suspitionibus uel oculis deprehendunt et interdum transfugae proditoresque non
desunt, quemadmodum occurri ingruentibus debeat, intimetur. Dux cum agmine
exercitus profecturus fidelissimos argutissimosque cum equis probatissimis
mittat, qui loca, per quae iter faciendum est, in progressu et a tergo, dextra
laeuaque perlustrent, ne aliquas aduersarii moliantur insidias. Tutius autem
operantur exploratores noctibus quam diebus. Nam quodammodo ipse sui proditor
inuenitur cuius speculator fuerit ab aduersariis conprehensus. Primi ergo
equites iter arripiant, deinde pedites, inpedimenta sagmarii calones
uehiculaque in medio conlocentur, ita ut expedita pars peditum et equitum
subsequatur. Nam ambulantibus interdum quidem a fronte, sed frequentius a tergo
superuentus infertur. A lateribus quoque pari armatorum manu inpedimenta
claudenda sunt; nam insidiatores transuersos frequenter incursant. Illud tamen
praecipue seruandum est, ut ea pars, ad quam hostis uenturus creditur,
obpositis lectissimis equitibus et leui armatura necnon etiam peditibus
sagittariis muniatur. Quod si undique circumfunduntur inimici, undique debent
praeparata esse subsidia. Ne uero repentinus tumultus amplius noceat, ante
commonendi sunt milites, ut parati sint animo, ut arma in manibus habeant: in
necessitate subita conterrent, prouisa non solent esse formidini Antiqui
diligentissime praecauebant, ne a calonibus interdum uulneratis interdum
timentibus et sagmariis clamore pauefactis pugnantes milites turbarentur, ne
dispersi longius aut conglobati amplius quam expedit inpedirent suos
hostibusque prodessent. Et ideo ad exemplum militum etiam inpedimenta sub
quibusdam signis ordinanda duxerunt. Denique ex ipsis calonibus, quos galiarios
uocant, idoneos ac peritos usu legebant, quos non amplius quam ducentis
sagmariis puerisque praeficerent. Hisque uexilla dabant, ut scirent, ad quae
signa deberent inpedimenta colligere. Sed propugnatores ab inpedimentis
laxamento aliquo diuiduntur, ne constipati laedantur in proelio. Ambulante
exercitu, ut locorum uarietas euenerit, ita defensionis ratio uariatur. Nam in
campis patentibus equites magis solent inpugnare quam pedites; at uero in locis
siluestribus uel montuosis siue palustribus pedestres magis formidandae sunt
copiae. Illudque uitandum, ne per negelgentiam aliis festinantibus aliis
tardius incedentibus interrumpatur acies aut certe tenuetur; continuo enim
hostes interpellata peruadunt. Praeponendi ergo sunt exercitatissimi
campidoctores uicarii uel tribuni, qui alacriores retardent et pigrius
incedentes adcelerare compellant. Nam qui multum praecesserint, superuentu
facto non tam redire quam effugere cupiunt. Qui uero extremi sunt, deserti a
suis ui hostium et propria desperatione superantur. Sciendum etiam, quod
aduersarii in his locis, quae sibi oportuna intellegunt, subsessas occultius
conlocant uel aperto Marte impetum faciunt. Sed ne secreta noceant, ducis
praestat industria, quem omnia prius conuenit explorare; deprehensa uero
subsessa, si circumueniatur utiliter, plus periculi sustinet, quam parabat
inferre. Aperta autem uis si praeparetur in montibus, altiora loca praemissis
sunt praesidiis occupanda, ut hostis, cum aduenerit, reperiatur inferior nec
audeat obuiare, cum tam a fronte quam supra caput suum cernat armatos. Quod si
angustae sunt uiae, sed tamen tutae, melius est praecedere cum securibus ac
dolatoriis milites et cum labore uias aperire, quam in optimo itinere periculum
sustinere. Praeterea nosse debemus hostium consuetudinem, utrum nocte an
incipiente die an hora reficiendi lassis superuenire consueuerint, et id
uitare, quod illos facturos putamus ex more. Iam uero utrum peditibus an
equitibus, utrum contatis an sagittariis amplius ualeant, utrum numero hominum
an armorum munitione praecellant, scire nos conuenit et ordinare quod nobis
utile, illis docetur aduersum, tractare quoque, per diem an per noctem iter
expediat inchoari, quanta locorum interualla sint, ad quae cupimus properare,
ne aestate aquae penuria obsit euntibus, ne hieme difficiles aut inuiae
occurrant paludes maioresque torrentes et impedito itinere circumueniatur
exercitus, priusquam ad destinata perueniat. Vt nostra commoditas est sapienter
ista uitare, ita, si aduersariorum imperitia uel dissimulatio occasionem nobis
dederit, non oportet omitti, sed explorare sollicite, proditores ac transfugas
inuitare, ut, quid hostis moliatur in praesenti uel in futurum, possimus
agnoscere, paratisque equitibus ac leui armatura ambulantes eosdem uel pabula
uictumque quaerentes inprouiso terrore decipere.
 

 
VII. In transitu fluuiorum grauis molestia neglegentibus frequenter emergit.
Nam si aqua uiolentior fuerit aut aluens latior, inpedimenta pueros et ipsos
interdum ignauiores solet mergere bellatores. Ergo explorato uado duae acies
equitum electis animalibus ordinantur interuallis conpetentibus separatae, ut
per medium pedites et inpedimenta transeant. Nam acies superior aquarum impetum
frangit, inferior qui rapti subuersique fuerint colligit atque transponit. At
cum altior fluctus nec peditem nec equitem patitur, si per plana decurrat,
ductis multifariam spargitur fossis diuisusque facile transitur. Nauigeri uero
amnes stilis fixis ac superpositis tabulatis peruli flunt uel certe tumultuario
opere colligatis inanibus cupis additisque trabibus transitum praebent.
Expediti uero equites fasces de cannis aridis uel facere consueuerunt, super
quos loricas et arma, ne udentur, inponunt; ipsi equique natando transeunt
colligatosque secum fasces pertrahunt loris. Sed commodius repertum est, ut
monoxylos, hoc est paulo latiores scafulas ex singulis trabibus excauatas, pro
genere ligni et subtilitate leuissimas, carpentis secum portet exercitus,
tabulatis pariter et clauis ferreis praeparatis. Ita absque mora constructus
pons et funibus, qui propterea habendi sunt, uinctus lapideri arcus soliditatem
praestat in tempore. Festinanter aduersarii ad transitus fluminum insidias uel
superuentus facere consueuerunt. Ob quam necessitatem in utraque ripa
conlocantur armata praesidia, ne alueo interueniente diuisi obprimantur ab
hostibus. Cautius tamen est sudes ex utraque parte praefigere ac sine
detrimento, si qua uis inlata fuerit, sustinere. Quod si pons non tantum ad
transitum sed etiam ad recursum et commeatus necessarius fuerit, tunc in
utroque capite percussis latioribus fossis aggereque constructo defensores
milites debet accipere, a quibus tamdiu teneatur, quamdiu locorum necessitas
postulat.
 

 
VIII. Consequens uidetur, itineris obseruatione descripta, ad castrorum, in qui
manendum est, uenire rationem. Non enim belli tempore ad statiuam uel mansionem
ciuitas murata semper occurrit, et incautum est plenumque discriminis exercitum
passim sine aliqua munitione considere, cum militibus ad capiendum cibum
occupatis, ad munera facienda dispersis facile nectantur insidiae; postremo
noctis obscuritas, necessitas somni, pascentium equorum dispersio occasionem
superuentibus praestat. In metandis castris non sufficit locum bonum legere,
nisi talis sit, ut alter eo non possit melior inueniri, ne ultior praetermissus
a nobis et ab aduersariis occupatus adportet incommodum. Cauendum quoque, ne
per aestatem aut morbosa in proximo aut salubris aqua sit longius, hieme, ne
pabulatio desit aut lignum, ne subitis tempestatibus campus, in quo manendum
est, soleat inundari, ne sit in abruptis ac deuiis et circumsedentibus
aduersariis difficilis praestetur egressus, ne ex superioribus locis missa ab
hostibus in eum tela preueniant. Quibus caute studioseque prouisis, pro
necessitate loci uel quadrata uel rotunda uel trigona uel oblonga castra
constitues, nec utilitati praeiudicat forma, tamen pulchriora creduntur quibus
ultra latitudinis spatium tertia pars longitudinis additur. Ita autem ab
agrimensoribus podismum mensurae colligi oportet, ut ad quantitatem concludatur
exercitus. Nam propugnatores angusta constipant et ultra quam conuenit latiora
diffundunt. tribus autem modis definiunt castra muniri posse. Primum in unius
noctis transitum et itineris occupationem leuiorem, cum sublati caespites
ordinantur et aggerem faciunt, supra quem ualli, hoc est tribuli lignei, per
ordinem digeruntur. Caespes autem circumciditur ferramentis, qui herbarum
radicibus continet terram, fit altus semissem, latus pedem, longus pedum semis.
Quod si terra solutior fuerit, ut ad similitudinem lateris caespes non possit
abscidi, tunc opere tumultuario fossa percutitur, lata pedes quinque, alta
tres, cui intrinsecus agger excrescit, ut sine metu securus requiescat
exercitus. Statiua auten castra aestate uel hieme, hoste uicino, maiore cura ac
labore firmantur. Nam singulae centuriae, diuidentibus campidoctoribus et
principiis, accipiunt pedaturas et, scutis uel sarcinis suis in orbem circa
propria signa dispositis, cincti gladio fossam aperiunt latam aut nouem aut
undecim aut tredecim pedibus uel, si maior aduersariorum uis metuitur, pedibus
decem et septem, - imparem enim numerum obseruari moris est -; tunc saepibus
ductis uel interpositis stipitibus ramisque arborum, ne terra facile dilabatur,
agger erigitur; supra quem ad similitudinem muri et pinnae et propugnacula
conponuntur. Opus uero centuriones decempedis metiuntur, ne minus foderit aut
arrauerit alicuius ignauia, et tribuni circumeunt nec ante discedunt qui
strenui sunt, quam fuerint uniuersa perfecta. Ne tamen aliquis superuentus
laborantibus fiat, omnes equites et pars peditum, quae non operatur, priuilegio
dignitatis ante fossam in procinctu armata consistit et ingruentes repellit
inimicos. Prima igitur signa locis suis intra castra ponuntur, quia nihil est
uenerabilius eorum maiestate militibus, duci praetorium eiusque comitibus
praeparatur, tribunis tabernacula conlocantur, quibus per contubernales
deputatos ad munera aqua lignum et pabula ministrantur. Tunc pro gradu
legionibus et auxiliis, equitibus et peditibus loca, in quibus papiliones
tendant, deputantur in castris, ac de singulis centuriis quaterni equites et
quaterni pedites excubitum noctibus faciunt. Et quia inpossibile uidebatur in
speculis uigilantes singulos permanere, ideo in quattuor partes ad clepsydram
sunt diuisae uigiliae, ut non amplius quam tribus horis nocturnis necesse sit
uigilare. A tubicine omnes uigiliae committuntur et finitis horis a cornicine
reuocantur. idoneos tamen tribuni et probatissimos eligunt, qui circumeant
uigilias et renuntient, si qua emerserit culpa, quos circumitores appellabant;
nunc militiae factus est gradus et circitores uocantur. Sciendum tamen est
equites extra uallum nocturnas excubias facere debere. Per diem autem castris
positis, alii mane alii post meridiem propter fatigationem hominum equorumque
agrarias faciunt. Inter praecipua conuenit ducem prouidere, siue in castris
siue in ciuitate consistat, it animalium pascua, subuectio frumenti
ceterarumque specierum, aquatio lignatio pabulatio secura ab hostium reddatur
incursu. Quod aliter non potest euenire, nisi per loca idonea, qua nostrorum
ambulat commeatus, praesidia disponantur, siue illae ciuitates sint siue
castella murata. Quod si non reperitur antiqua munitio, oportunis locis
circumdata maioribus fossis tumultuaria castella firmantur. Nam a castris
diminutiuo uocabulo sunt nuncupata castella. Intra quae in agrariis aliquanti
pedites equitesque degentes tutum iter commeantibus praestant. Difficile enim
hostis ad ea loca audet adcedere, in quibus a fronte et a tergo nouit
aduersarios commorari.
 

 
VIIII. Quisquis hos artis bellicae commentarios ex probatissimis auctoribus
breuiatos legere dignabitur, quam primum rationem proelii depugnandique cupit
audire praecepta. Sed conflictus publicus duarum aut trium horarum certamine
definitur, post quem partis eius, quae superata fuerit, spes omnes intercidunt.
Ideo omnia ante cogitanda sunt, ante temptanda, ante facienda sunt, quam ad
ultimum ueniatur abruptum. Boni enim duces non aperto proelio, in quo est
commune periculum, sed ex occulto semper adtemptant, ut integris suis, quantum
possunt, hostes interimant uel certe terreant, in qua parte quae necessaria
admodum sunt ab antiquis reperta perscribam. Praecipua ars et utilitas ducis
est, ut adhibitis ex uniuerso exercitu scientibus belli et sapientibus uiris de
suis et hostium copiis saepius tractet, omni, quae plurimam nocet, adulatione
summota, utrum ipsius an aduersariorum homines magis armati sint et muniti, qui
magis exercitati, qui sint innecessitatibus fortiores. Quaerendum etiam, utra
pars equites, utra pedites habeat meliores, sciendumque in peditibus uel maxime
consistere robur exercitus; et inter ipsos equites, qui contatis, qui
sagittariis antecedat, quis plures loricas induat, quis utiliores equos
adduxerit; postremo loca ipsa, in quibus pugnandum est, utrum inimicis an nobis
uideantur adcommoda; - nam si equitatu gaudemus, campos debemus optare, si
pedite, loca eligere angusta, fossis paludibus uel arboribus inpedita, et
aliquotiens montuosa -; cui magis uictus abundet aut desit; nam fames, ut
dicitur, intrinsecus pugnat et uincit saepius sine ferro. Vel maxime autem
tractandum est, utrum expediat necessitatem protrahi an celerius dimicari;
interdum enim sperat aduersarius expeditionem cito posse finiri et, si dilatus
fuerit in longum, aut penuria maceratur aut desiderio suorum reuocatur ad
propria aut nihil magnum faciens per desperationem abire conpellitur. Tum
fracti labore et taedio plurimi deserunt, aliquanti produnt, aliquanti se
tradunt, quia aduersis rebus rarior fides est et nudari incipit qui copiosus
aduenerat. Ad rem pertinet, qualis ipse aduersarius uel eius comites
optimatesque sint, nosse, utrum temerarii an cauti, audaces an timidi, scientes
artem bellicam uel ex usu an temere pugnantes; quae gentes cum his fortes, quae
ignauae sint; nostra auxilia cuius fidei quarumque sint uirium; quos animos
illius copiae, quos habeat noster exercitus; quae pars sibi magis uictoriam
repromittat. (Eiusmodi enim cogitationibus uirtus augetur aut frangitur.
Desperantibus autem crescit audacia adhortatione ducis et, si nihil ipse timere
uideatur, crescit animus, si ex insidiis uel occasione aliquid fortiter
feceris, si hostibus aduersae res coeperint euenire, si uel infirmiores aut
minus armatos ex inimicis potueris superare.) Cauendum enim est, ne dubitantem
formidantemque exercitum ad pugnam publicam aliquando producas. Interest, utrum
tirones an ueteres milites habeas, et utrum ante breue tempus in expeditionibus
fuerint an annis aliquot in pace durarint; nam pro tironibus accipiendi sunt
qui pugnare longo tempore desierunt. Sed cum legiones auxilia uel equites ex
diuersis aduenerint locis, dux optimus et separatim singulos numeros per
tribunos electos, quorum scitur industria, ad omnia genera exercere debet
armorum et post in unum collectos quasi depugnaturos conflictu publico
exercebit ipse saepius temptabitque, quid artis possint habere, quid uirium,
quemadmodum sibi ipsi consentiant, utrum ad tubarum monita, ad signorum
indicia, ad praecepta uel nutum suum diligenter obtemperent. Si errant in
aliquibus, exerceantur atque doceantur, quamdiu possint esse perfecti. Si uero
in campicursione, in sagittando, in iaculando, in ordinanda acie ad plenum
fuerint eruditi, ne sic quidem temere sed occasione capta ad publicam ducendi
sunt pugnam; sed ante minoribus proeliis inbuendi. Dux itaque uigilans sobrius
prudens, tamquam de ciuili causa inter partes iudicaturus, adhibito consilio de
suis et aduersarii copiis iudicet. Et si multis rebus superior inuenitur,
oportunum sibi non differat inire conflictum. Si uero aduersarium intellegit
fortiorem, certamen publicum uitet; nam pauciores numero et inferiores uiribus
superuentus et insidias facientes sub bonis ducibus reportauerunt saepe
uictoriam.
 

 
X. Omnes artes omniaque opera cotidiano usu et iugi exercitatione proficiunt.
Quod si in paruis uerum est, quanto magis decet in maximis custodiri. Quis
autem dubitet artem bellicam rebus omnibus esse potiorem, per quam libertas
retinetur et dignitas, propagantur prouinciae, conseruatur imperium? Hanc
quondam relictis doctrinis omnibus Lacedaemonii et postea coluere Romani; hanc
solam hodieque barbari putant esse seruandam; cetera aut in hac arte consistere
omnia aut per hanc adsequi se posse confidunt; haec dimicaturis est necessaria,
per quam uitam retineant et uictoriam consequantur. Dux ergo, cui tantae
potestatis insignia tribuuntur, cuius fidei atque uirtuti possessorum fortunae,
tutela urbium, salus militum, reipublicae creditur gloria, non tantum pro
uniuerso exercitu sed etiam pro singulis contubernalibus debet esse sollicitus.
Si quid enim illis eueniat in bello, et ipsius culpa et publica uidetur
iniuria. Ergo si tironem uel diu armis desuetum exercitum ducit, singularum
legionum siue auxiliorum necnon etiam uexillationum uires animos consuetudinem
diligenter exploret. Sciat etiam, si potest fieri, nominatim, quis comes, quis
tribunus, quis domesticus, quis contubernalis quantum possit in bello;
auctoritatem seueritatemque maximam sumat, omnes culpas militares legibus
uindicet, nulli errantium credatur ignoscere, in diuersis occasionibus omnium
experimenta praecipiat. His, ut oportet, curatis, cum dispersi ad praedandum
securi oberrant hostes, tunc probatos equites siue pedites cum tironibus aut
inferioribus mittat, ut ex occasione fusis inimicis et illis peritia et
reliquis crescat audacia. Ad transitus fluuiorum, ad praecipitia montium, ad
siluarum angustias, ad paludum aut uiarum difficultates superuentus nullo
sciente disponat atque ita iter suum temperet, ut cibum capientes aut
dormientes aut uacantes certe, securos inermes discalciatos, destratis equis,
nihil suspiciantes ipse paratus inuadat, quatenus in huiusmodi certaminibus sui
fiduciam colligant. Nam qui ante longum tempus aut omnino numquam uiderunt
homines uulnerari uel occidi, cum primum aspexerint, perhorrescunt et pauore
confusi de fuga magis quam de conflictu incipiunt cogitare. Praeterea si
excurrant aduersarii, longo itinere fatigatos adgrediatur (et) ultimos uel
certe insperatus superueniat; eos etiam, qui longe a suis aut pabuli aut
praedae gratia commorantur, subito occupet cum dilectis. Illa enim ante
temptanda sunt, quae si male cesserint, minus noceant, si bene, plurimum
prosint. Inter hostes discordiarum serere causas sapientis est ducis. Nulla
enim quamuis minima natio potest ab aduersariis perdeleri, nisi propriis
simulatibus se ipsa consumpserit. Nam ciuile odium ad inimicorum perniciem
praeceps est, ad utilitatem suae defensionis incautum. Unum illud est in hoc
opere praedicendum, ut nemo desperet fieri posse quae facta sunt. Dicat
aliquis: Multi anni sunt, quibus nullus fossa aggere ualloque mansurum
circumdat exercitum. Respondebitur: Si fuisset ista cautela, nihil nocturni aut
diurni superuentus hostium nocere potuissent. Persae imitantes Romanos ductis
fossis castra constituunt, et, quia harenosa sunt prope omnia, saccos, quos
inanes portauerant, ex puluerulenta, quae effoditur, terra complent eorumque
cumulo aggerem faciunt. Omnes barbari carris suis in orbem conexis ad
similtudinem castrorum securas a superuentibus exigunt noctes. Veremur, ne
discere nequeamus quae a nobis alii didicerunt? Haec ex usu librisque antea
seruabantur, sed omissa diu nemo quaesiuit, quia uigentibus pacis officiis
procul aberat necessitas belli. Sed ne inpossibile uideatur reparari
disciplinam, cuius usus intercidit, doceamur exemplis. Apud ueteres ars
militaris in obliuionem saepius uenit, sed prius a libris repetita est, postea
ducum auctoritate firmata. Scipio Africanus sub aliis imperatoribus
Hispanienses exercitus frequenter uictos accepit; hos, disciplinae regula
custodita, omni opere fossisque faciendis ita diligenter exercuit, ut diceret
fodientes luto inquinari debere qui madere hostium sanguine noluissent. Cum
ipsis denique Numantinos capta ciuitate sic concremauit, ut nullus euaderet.
Metellus in Africa Albino imperante subiugatum accepit exercitum, quem ita
emendauit ueteribus institutis, ut postea eos, a quibus sub iugum missi
fuerant, superarent. Cimbri Caepionis et Mallii legiones intra Gallias
deleuerunt; quarum reliquias cum Gaius Marius suscepisset, ita erudiuit
scientia et arte pugnandi, ut innumerabilem multitudinem non solum Cimbrorum
sed etiam Teutonum et Ambronum publico Marte deleret. Facilius autem est ad
uirtutem nouos inbuere quam reuocare perterritos.
 

 
XI. Praemissis leuioribus artibus belli, ad publici conflictus incertum et ad
fatalem diem nationibus ac populis ratio disciplinae militaris inuitat. Nam in
euentu aperti Martis uictoriae plenitudo consistit. Hoc ergo tempus est, quo
tanto magis duces debent esse solliciti, quanto maior speratur diligentibus
gloria et maius periculum comitatur ignauos, in quo momento peritiae usus,
pugnandi doctrina consiliumque dominatur. Veteribus saeculis mos fuit parco
cibo curatos milites ad certamen educere, ut audaciores sumpta esca redderet et
longiore conflictu non fatigarentur inedia. Praeterea obseruandum est
praesentibus hostibus, siue ex castris siue ex ciuitate producas ad proelium,
ne, sum per angusta portarum particulatim procedit exercitus, a collectis et
paratis debilitetur inimicis. Ideoque prouidendum est, ut ante omnes milites
egrediantur portas et aciem construant, quam hostis adueniat. Quod si intra
ciuitatem manentibus paratus aduenerit, aut differatur egressus aut certe
dissimuletur, ut, cum aduersarii insultare coeperint his, quos non putant
exituros, cum ad praedam aut ad redeundum conuerterint animum, cum ordines
soluerint, tunc illis stupentibus lectissimi quique prorumpant et conferti
adgrediantur ignaros. Obseruatur autem, ne longo spatio fatigatum militem neue
lassos post cursum equos ad publicum proelium cogas; multum uirium labore
inineris pugnaturus amittit. Quid faciet, qui ad aciem marcidus aduentat? Hoc
et ueteres declinarunt et superiore uel nostra aetate, cum Romani duces per
inperitiam non cauissent, ne quid amplius dicam, exercitus didicerunt. Inpar
enim condicio est lassum cum requieto, sudantem cum alacri, currentem cum eo,
qui steterit, subire conflictum.
 

 
XII. Ipsa die, qua certaturi sunt milites, quid sentiant, diligenter explora.
Nam fiducia uel formido ex uultu uerbis incessu motibus cernitur. Ne confidas
satis, si tiro proelium cupit; inexpertis enim dulcis est pugna; et noueris te
oportere differre, si exercitati bellatores metuunt dimicare. Monitis tamen et
adhortatione ducis exercitui uirtus adcrescit et animus, praecipue si futuri
certaminis talem acceperint rationem, qua sperent se facile ad uictoriam
peruenturos. Tunc inimicorum ignauia uel error ostendendus est, uel, si ante a
nobis superati sunt, commemorandum. Dicenda etiam quibus militum mentes in
odium aduersariorum ira et indignatione moueantur. Animis paene omnium hominum
hoc naturaliter euenit, ut trepident, cum ad conflictum hostium uenerint. Sine
dubio autem infirmiores sunt quorum mentes ipse confundit aspectus; sed hoc
remedio formido lenitur, si, antequam dimices, frequenter exercitum tuum locis
tutioribus ordines, unde et uidere hostem et agnoscere consuescant. Interdum
audeant aliquid ex occasione: aut fugent aut interimant inimicos; mores
aduersariorum, arma, equos recognoscant. Nam quae ex usu sunt non timentur.
 

 
XIII. Bonum ducem conuenit nosse magnam partem uictoriae ipsum locum, in quo
dimicandum est, possidere. Elabora ergo, ut conserturus manum primum auxilium
captes ex loco, qui tanto utilior iudicatur, quanto superior fuerit occupatus.
In subiectos enim uehementius tela descendunt, et maiore impetu obnitentes pars
altior pellit. Qui aduerso nititur cliuo, duplex subit cum loco et hoste
certamen. Sed illa distantia est, quod, si de peditibus tuis uictoriam speras
contra equites hostium, loca aspera inaequalia montuosa debes eligere, si uero
de equitibus tuis contra aduersarii pedites uictoriam quaeris, sequi debes
paulo quidem editiora loca, sed plana atque patentia, neque siluis neque
paludibus impedita.
 

 
XIIII. Ordinaturus aciem tria debet ante prospicere, solem puluerem uentum. Nam
sol ante faciem eripit uisum, uentus contrarius tua inflectit ac deprimit,
hostium adiuuat tela, puluis a fronte congestus oculos implet et claudet. Haec
momento eo, quo acies ordinantur, etiam imperiti uitare solent, sed duci
prouido cauendum est in futurum, ne post paululum accedente die noceat solis
mutata conuersio, ne uentus aduersus hora solita eo pugnante nascatur. Ita ergo
consistuantur ordines, ut haec post occipitium nostrum sint et, si potest
fieri, aduersariorum impetant faciem. - Acies dicitur exercitus instructus,
frons quae aduersum hostem spectat. Haec in pugna publica, si sapienter
disponitur, plurimum iuuat, si inperite, quamuis optimi bellatores sint, mala
ordinatione franguntur. Instructionis lex est, ut in primo exercitati et
ueteres milites conlocentur, quos antea principes uocabant, in secundo ordine
circumdati catafractis sagittarii et optimi milites cum spiculis uel lanceis
ordinentur, quos prius hastatos uocabant. Singuli autem armati in directum
ternos pedes inter se occupare consueuerunt, hoc est, in mille passibus mille
sescenti sexaginta sex pedites ordinantur in longum, ut nec acies interluceat
et spatium sit arma tractandi; inter ordinem autem et ordinem a tergo in latum
sex pedes distare uoluerunt, ut haberent pugnantes spatium accedendi atque
recedendi; uehementius enim cum saltu cursuque tela mittuntur. In his duobus
ordinibus et aetate maturi et usu confidentes et muniti etiam grauioribus armis
conlocantur. Hi enim ad uicem muri nec cedere nec sequi aliquando cogendi sunt,
ne ordines turbent, sed uenientes aduersarios excipere et stando pugnandoque
repellere uel fugare. Tertius ordo disponitur de armaturis uelocissimis, de
sagittariis iuuenibus, de bonis iaculatoribus, quos antea ferentarios
nominabant. Quartus item ordo construitur de scutatis expeditissimis, de
sagittariis iunioribus, de his, qui alacriter uerutis uel mattiobarbulis, quas
plumbatas nominant, dimicant, qui dicebantur leuis armatura. Sciendum ergo est
stantibus duobus primis ordinibus tertium et quartum ordinem ad prouocandum cum
missilibus et sagittis primo loco semper exire. Qui si hostes in fugam uertere
potuerint, ipsi cum equitibus persecuntur; sin uero ab hostibus pulsi fuerint,
redeunt ad primam ac secundam aciem et inter ipsos recipiunt se ad loca sua.
Prima autem et secunda acies, cum ad spathas et ad pila, ut dicitur, uentum
fuerit, totum sustinet bellum. In quinta acie ponebantur interdum
carroballistae et manuballistarii fundibulatores funditores. Fundibulatores
sunt qui fustibalis lapides iaciunt. Fustibalus fustis est longus pedibus
quottuor, cui per medium ligatur funda de corio et utraque manu inpulsus prope
ad instar onagri dirigit saxa. Funditores sunt qui fundis lino uel saetis
factis - has enim dicunt esse meliores - contorto circa caput brachio dirigunt
saxa. Quibus scuta deerant, siue lapidibus manu iactis siue missibilibus in hoc
ordine dimicabant, quos accensos tamquam iuniores et postea additos nominabant.
Sextus ordo post omnes a firmissimis et scutatis et omni genere armorum munitis
bellatoribus tenebatur; quos antiqui triarios appellabant. Hi, ut requieti et
integri acrius inuaderent hostes, post ultimas acies sedere consueuerant. Si
quid enim primis ordinibus accidisset, de horum uiribus reparationis spes tota
pendebat.
 

 
XV. Explanato, qualiter debeant acies instrui, nunc podismum mensuramque ipsius
ordinationis exponam. In mille passibus campi una acies mille sescentos
sexaginta sex suscipiet pedites, propterea quia singuli pugnatores ternos
occupant pedes. Quod si sex acies in mille passibus campi uolueris ordinare,
nouem milia nongenti nonaginta sex pedites sunt necessarii. Si autem in terno
hunc numerum uolueris tendere, duo milia passuum conprehendit; sed melius est
plures acies facere quam militem spargere. Senos pedes a tergo inter singulas
acies in latum diximus interpatere debere, et ipsi bellatores stantes singulos
obtinent pedes. Ideoque si sex acies ordinaueris, quadraginta duo pedes in
latum et mille passus in longum decem milium hominum tenebit exercitus. Ad hanc
rationem, siue uiginti milia siue triginta milia peditum fuerint, iuxta
mensurae podismum sine aliqua difficultate poterunt ordinari, nec dux fallitur,
cum sciat, qui locus quantos capere possit armatos. Dicunt, si angustior locus
sit uel multitudo sufficiat, etiam in deno uel amplius acies ordinari. Magis
enim expedit, ut conferti pugnent, quam longius separati; nam si nimium fuerit
acies tenuata, cito ab aduersariis facta inpressione perrumpitur et nullum
postea potest esse remedium. Qui autem numeri in dextro cornu, qui in sinistro,
qui in medio debeant ordinari, uel iuxta dignitates eorum seruatur ex more, uel
certe pro qualitate hostium commutatur.
 

 
XVI. Constructa acie peditum equites ponuntur in cornibus, ita ut loricati
omnes et contati iuncti sint peditibus, sagittarii autem uel qui loricas non
habent longius euagentur. A fortioribus namque equitibus peditum protegenda
sunt latera et a uelocioribus atque expeditis hostium cornua superfundenda
atque turbanda. Scire dux debet, contra quos drungos, hoc est globos, hostium
quos equites oporteat poni. Nam nescio qua occulta ratione, immo paene diuina,
alii contra alios dimicant melius, et qui fortiores uicerant ab inferioribus
saepe uincuntur. Quod si equites inpares fuerint, more ueterum uelocissimi cum
scutis leuibus pedites ad hoc ipsum exercitati isdem miscendi sunt, quos
uelites nominabant. Quo facto quamuis fortissimi equites hostium euenerint,
tamen aduersum mixtum agmen pares esse non possunt. (Unum hoc remedium omnes
duces ueteres inuenerunt, ut adsuefacerent iuuenes currentes egregie et inter
bonis equites singulos ex his pedites conlocarent cum leuioribus scutis gladiis
atque missibilibus.)
 

 
XVII. Sed optima ratio est et ad uictoriam plurimum confert, ut lectissimos de
peditibus et equitibus cum uicariis comitibus tribunisque uacantibus habeat dux
post aciem praeparatos, alios circa cornua alios circa medium, ut, sicubi
hostis uehementer insistit, ne rumpatur acies, prouolent subito et subpleant
loca additaque uirtute inimicorum audaciam frangant. Hoc primi Lacones
inuenerunt, imitati sunt Karthaginienses, Romani postea ubique seruarunt. Hac
dispositione nulla melior inuenitur. Nam directa acies hoc solum agere debet et
potest, ut hostem repellat aut fundat. Si cuneus sit agendus aut forfex,
superfluos habere debebis post aciem, de quibus cuneum uel forficem facias. Si
ducenda sit serra, item ex abundantibus ducitur; nam si de loco suo ordinatum
militem transferre coeperis, uniuersa turbabis. Si globus hostium separatus aut
alam tuam aut partem aliquam urguere coeperit, nisi superfluos habeas, quos
contra globum possis obponere, siue pedites siue equites de acie tuleris, dum
alia uis defendere, alia periculosius denudabis. Quod si bellatorum tibi copia
non abundat, melius est aciem habere breuiorem, dummodo in subsidiis conloces
plurimos. Nam circa medias partes campi ex peditibus bene armatis debes habere
lectissimos, de quibus cuneum facias et statim aciem hostium rumpas; circa
cornua autem de contatis loricatisque equitibus ad hoc reseruatis et leui
armatura peditum alas hsotium circumuenire te conuenit.
 

 
XVIII. Dux, qui praecipuam sustinet potestatem, inter equites et pedites in
parte dextra stare consueuit. Hic enim locus est, in quo tota acies gubernatur,
ex quo rectus est liberque procursus. Ideo autem inter utrosque consistit, ut
et consilio regere et auctoritate tam equites quam pedites ad pugnam possit
hortari. Hic de equitibus supernumerariis mixtis peditibus expeditis
aduersariorum sinistrum cornum, qui contra ipsum stat, circumire debet et a
tergo semper urguere. Secundus dux in media acie ponitur peditum, qui eam
sustentet et firmet. Hic fortissimos pedites et bene armatos de illis
superfluis secum habere debet, ex quibus aut ipse cuneum faciat et hostium
aciem rumpat aut, si aduersarii cuneum fecerint, ipse forficem faciat, ut cuneo
illi possit occurrere. In sinistra parte exercitus tertius esse dux debet,
satis bellicosus et prouidus, quia sinistra pars difficilior est et uelut manca
in acie consistit. Hic circa se bonos equites supernumerarios et uelocissimos
pedites habere debet, de quibus sinistrum cornum semper extendat, ne
circumueniatur ab hostibus. Clamor autem, quem barritum uocant, prius non debet
adtolli, quam acies utraque se iunxerit. Inperitorum enim uel ignauorum est
uociferari de longe, cum hostes magis terreantur, si cum telorum ictu clamoris
horror accesserit. Semper autem studere debes, ut prior instruas aciem, quia ex
arbitrio tuo potes facere quod tibi utile iudicas, cum nullus obsistit; deinde
et tuis auges confidentiam et aduersariis fiduciam minuis, quia fortiores
uidentur qui prouocare non dubitant. Inimici autem incipiunt formidare, qui
uident contra se acies ordinari. Hinc additur maximum commodum, quia tu
instructus paratusque ordinantem et trepidum aduersarium praeoccupas. Pars enim
uictoriae est inimicum turbare, antequam dimices; exceptis superuentibus uel
incursionibus repentinis ex occasione, quam numquam dux exercitatus amittit:
nam in itineribus iam fatigatis, in fluminum transgessione diuisis, in
paludibus occupatis, in iugis montium laborantibus, in campis sparsis atque
securis, in mansione dormientibus oportunum proelium semper infertur, cum aliis
negotiis occupatus hostis prius interimatur, quam praeparare se possit. Quod si
cauti sint aduersarii et insidiarum nulla sit copia, tunc aduersum praesentes
scientes uidentes aequa condicione pugnatur.
 

 
XVIIII. Tamen ars belli non minus in hoc aperto conflictu quam in occultis
fraudibus adiuuat eruditos. Cauendum uel maxime, ne ab ala cornuque sinistro,
quod saepius euenit, aut certe dextro, quod licet raro contingit,
circumueniantur tui a multitudine hostium aut a uagantibus globis, quos dicunt
drungos. Quod si acciderit, unum remedium est, ut alam cornumque replices et
rotundes, quatenus conuersi tui sociorum terga defendant; sed in angulo ipsius
extremitatis fortissimi conlocentur, quia ibi impetus amplior fieri consueuit.
Item aduersum cuneum hostium certis resistitur modis. Cuneus dicitur multitudo
peditum, quae iuncta cum acie primo angustior deinde latior procedit at
aduersariorum ordines rumpit, quia a pluribus in unum locum tela mittuntur.
Quam rem milites nominant caput porcinum. Contra quod ordinatio ponitur, quam
forficem uocant. Nam ex lectissimis militibus in V litteram ordo conponitur et
illum cuneum excipit atque ex utraque parte concludit, quo facto aciem non
potest rumpere. Item serra dicitur quae ab strenuis directa ante frontem
obponitur hostibus, ut turbata acies reparetur. Globus autem dicitur qui a sua
acie separatus uago superuentu incursat inimicos, contra quem alter populosior
uel fortior inmittitur globus. Obseruandum quoque, ne sub tempore, quo iam
committitur pugna, uelis ordines commutare aut de locis suis aliquos numeros ad
alia transferre. Statim enim nascitur tumultus atque confusio, et in imparatos
conturbatosque facilius hostis incumbit.
 

 
XX. Depugnationum septem sunt genera uel modi, cum infesta ex utraque parte
signa confligunt. Vna depugnatio est fronte longa quadro exercitu, sicut etiam
nunc et prope semper solet proelium fieri. Sed hoc genus depugnationis periti
armorum non optimum iudicant, quia, in prolixo spatio cum tenditur acies, non
aequalis semper campus occurrit, et si hiatus aliqui in medio uel sinus aut
curuatura fit, in eo loco acies frequenter inrumpitur. Praeterea, si
multitudine aduersarius antecedit, a lateribus aut dextram aut sinistrum alam
circumuenit. In quo periculum magnum est, nisi supernumerarios habeas, qui
procurrant hostemque sustineant. Hoc genere solus debet confligere qui et
plures et fortes habuerit bellatores; ex utroque cornu hostem circumueniat et
quasi in sinum sui concludat exercitus. Secunda depugnatio est obliqua,
plurimis melior. In qua si paucos strenuos loco idoneo ordinaueris, etiam si
multitudine hostium et uirtute turberis, tamen poteris reportare uictoriam.
Huius talis est modus. Cum instructae acies ad congressum ueniunt, tunc tu
sinistram alam tuam a dextra aduersarii longius separabis, ne uel missibilia ad
eam uel sagittae perueniant; dextram autem alam tuam sinistrae alae illius
iunges et ibi primum inchoa proelium, ita ut cum equitibus optimis et
probatissimis peditibus sinistram partem illius, ad quam te iunxeris,
adgrediaris atque circumeas et detrudendo atque supercurrendo ad hostium terga
peruenias. Quod si semel aduersarios exinde pellere coeperis, adcedentibus tuis
indubitatam uictoriam consequeris et pars exercitus tui, quam ab hoste
submoueris, secura durabit. Ad similitudinem autem A litterae uel libellae
fabrilis acies in hoc dimicandi genere conponuntur. Quod si tibi prior
aduersarius fecerit, illos, quos post aciem supernumerarios diximus debere
poni, tam equites quam pedites, ad sinistrum tuum colliges cornum, et sic
aduersario resistis magnis uiribus, ne arte pellaris. Tertia depugnatio est
similis secundae, sed in hoc deterior, quod a sinistro cornu tuo cum illius
incipis dextro confligere. Nam quasi mancus impetus est eorum et aperte cum
difficultate adgrediuntur hostes qui in sinistro dimicant cornu. Quod apertius
explanabo. Si quando alam sinistram longe habueris meliorem, tunc ei
fortissimos equites peditesque coniunge et in congressu ipsam primam applica ad
alam hostium dextram, et quantum potes, aduersarii dextram partem pellere et
circumire festina. Tuam autem aliam exercitus partem, in qua deteriores
bellatores habere te nosti, a sinistra illius longissime separa, ne uel gladiis
inuadatur uel ad eam tela perueniant. In hoc genere cauendum est, ne inimicorum
cuneis transuersa tua acies elidatur. Hoc autem modo uno casu utiliter
pugnabitur, si aduersarius inferiorem dextrum cornum habuerit et tu longe
fortiorem sinistrum. Quarta depugnatio talis est. Cum ordinaueris aciem, ante
quadringentos uel quingentos passus, quam ad hostem peruenias, non sperante eo
subito ambas alas tuas incitare te conuenit, ut ex utroque cornu inprouisos
hostes uertas in fugam et celerius uictoriam consequaris. Sed hoc genus
certaminis, licet cito superet, si exercitatos fortissimosque produxerit, tamen
periculosum est, quia mediam aciem suam qui sic dimicat nudare compellitur et
in duas partes exercitum separare. Et si primo impetu uictus non fuerit
inimicus, habet occasionem, qua inuadat et diuisa cornua et mediam aciem
destitutam. Quinta depugnatio est quartae similis, sed hoc unum amplius habet,
quod leuem armaturam et sagittarios ante primam aciem ponit, ut illis
resistentibus non possit inrumpi. Nam sic de dextro cornu suo illius sinistrum
et de sinistro cornu suo illius dextrum adgreditur. Quod si fugare potuerit,
statim uincit; sin minus, media acies ipsius non laborat, quia a leui armatura
sagittariisque defenditur. Sexta depugnatio optima est, prope similis secundae,
qua utuntur qui de numero suorum et de uirtute desperant. Et si bene
ordinauerint, quamuis cum paucioribus semper uictoriam consecuntur. Nam cum
instructa acies ad hostes accedit, dextram alam tuam sinistrae alae hostium
iunge et ibi per equites probatissimos et uelocissimos pedites incipe proelium.
Reliquam autem partem exercitus tui longissime ab aduersariorum acie remoue et
in directum porrige quasi ueru; nam, cum sinistram partem illius et a lateribus
et a tergo coeperis caedere, sine dubio uertis in fugam. Aduersarius autem nec
de dextra parte sua nec de media acie potest suis laborantibus subuenire, quia
acies tua extenditur et tota se porrigit ad similitudinem I litterae
longissimeque recedit ab hostibus. Quo genere in itineribus saepe confligitur.
Septima depugnatio est quae loci beneficio adiuuat dimicantem. In hac quoque et
cum paucioribus et cum minus fortibus poteris aduersarium sustinere, hoc est,
si montem aut mare aut flumen aut lacum aut ciuitatem aut paludes aut abrupta
in una parte habeas, ex qua hostis non possit accedere, reliquum exercitum tuum
directa acie ordines, sed in illa, quae munitionem non habet, omnes equites et
ferentarios ponas. Tunc securus pro tuo arbitrio cum hoste confligis, quia ab
una parte loci natura te munit ab alia duplex prope ponitur equitatus. Illud
tamen obseruandum est, quo nihil melius inuenitur, ut, siue dextro cornu solo
pugnare uolueris, ibi fortissimos ponas, siue de sinistro, ibi strenuissimos
conloces, siue in medio facere cuneos uolueris, per quos acies hostium rumpas,
in cuneo exercitatissimos ordines bellatores. Victoria enim per paucos fieri
consueuit. Tantum est, ut electi a duce sapientissimo in his locis, in quibus
ratio et utilitas postulat, ordinentur.
 

 
XXI. Plerique rei militaris ignari pleniorem uictoriam credunt, si aduersarios
aut locorum angustiis aut armatorum multitudine circumdederint, ut aditum non
inueniant abscedendi. Sed clausis ex desperatione crescit audacia, et cum spei
nihil est, sumit arma formido. Libenter cupit commori qui sine dubio scit se
esse moriturum. Ideoque Scipionis laudata sententia est, qui dixit uiam
hostibus, qua fugerent, muniendam. Nam cum abscedendi aditu patefacto mentes
omnium ad praebenda terga consenserint, inulti more pecudum trucidantur. Nec
insequentium ullum periculum est, cum uicti, quibus defendi potuerant, arma
conuerterint. Hoc genere, quanto maior fuerit, tanto facilius multitudo
prosternitur. Neque enim ibi requirendus est numerus, ubi animus semel territus
non tam tela hostium cupit declinare quam uultum. (Ceterum clausi, licet exigui
numero et infirmi uiribus, hoc ipso tamen sunt hostibus pares, quia desperantes
sciunt aliud sibi licere non posse.)
 

 
XXII. Digestis omnibus, quae ratio militaris experimentis et arte seruauit,
unum superest edocere, quemadmodum recedatur ab hostibus. Nam disciplinae
bellicae et exemplorum periti nusquam maius periculum inminere testantur. Qui
enim ante congressum recedit ex acie, et suis fiduciam minuit et inimicis addit
audaciam. Verum quia hoc saepius necesse est euenire, quibus modis tuto possit
fieri, declarandum est. Primum ut tui nesciant, ideo te recedere, quia declinas
inire conflictum, sed credant arte aliqua se ideo reuocari, ut ad oportuniorem
locum inuitetur hostis ac facilius superetur aut certe insequentibus
aduersariis secretiores conlocentur insidiae. Nam ad fugam parati sunt qui
ducem suum sentiunt desperare. Illud quoque uitandum est, ne hostes te recedere
sentiant et statim inruant. Propterea plerique ante pedites suos equites
posuerunt, ut discurrentes aduerasrios uidere non sinerent, quem ad modum
pedites abscedebant. Item particulatim incipientes a primis singulas acies
subducebant retroque reuocabant, in gradu suo manentibus reliquis, quos
subduxerant primum. Aliquanti exploratis itineribus noctu cum exercitu
recedebant, ut hostes, die orta cum intellexissent, non possent conprehendere
praecedentes. Praeterea leuis armatura praemittebatur ad colles, ad quos subito
totus reuocaretur exercitus, et si hostes insequi uoluissent, a leui armatura,
quae ante occupauerat locum, additis equitibus fundebantur. Nihil enim
periculosius existimant, quam si inconsulte insequentibus ab his, qui in
subsessa fuerint uel qui ante se parauerint, obuietur. Hoc tempus est, quo
opportune collocantur insidiae, quia aduersus fugientes maior audacior et minor
cura est. Necessario autem amplior securitas grauius solet habere discrimen.
Inparatis, cibum capientibus, in itinere lassis, equos suos pascentibus ac
nihil tale suspicantibus superuentus adsolent fieri. Quod et nobis uitandum est
et hosti in eiusmodi occasionibus pernicies inferenda. Hoc enim casu obpressis
nec uirtus potest nec multitudo prodesse. Qui in acie publica uincitur pugna,
licet et ibi ars plurimum prosit, tamen ad defensionem suam potest adcusare
fortunam; qui uero superuentum insidias subsessas passus est, culpam suam non
potest excusare, quia haec uitare potuit et per speculatores idoneos ante
cognoscere. Cum receditur, talis fraus fieri consueuit. Recto itinere pauci
equites insecuntur, ualida manus occulte per alia mittitur loca; ubi ad agmen
inimicorum peruenerint equites, temptant leuiter atque discedunt; ille credit
quicquid insidiarum fuerat praeterisse et sine cura resoluitur ad neglegentiam;
tunc illa manus, quae secreto itinere destinata fuerat, superueniens obprimit
ignorantes. Multi, cum ab hoste discedunt, si per siluas ituri sunt,
praemittunt qui angusta uel abrupta occupent loca, ne ibidem pataintur
insidias; et rursus post se praecisis arboribus uias claudunt, quas concaedes
uocant, ut aduersariis facultatem adimant persequendi. Et paene utrique parti
in itinere ad subsessas communis occasio est: nam qui praecedit, oportunis
uallibus uel siluosis montibus (quas) post se relinquit insidias, in quas cum
inciderit inimicus, recurrit ipse et adiuu suos; qui uero sequitur, auersis
semitis longe ante destinat expeditos et praecedentem aduersarium arcet a
transitu deceptumque a fronte et a tergo concludit. Dormientibus noctu
aduersariis et qui praecessit potest regredi et qui sequitur, quantumuis
intersit, potest superuenire per fraudem. In transfretatione fluuiorum qui
praecedit illam partem temptat opprimere, quae prima transiuerit, dum reliqui
alueo separantur; qui autem sequitur festinato itinere, illos, qui nondum
potuerunt transire, conturbat.
 

 
XXIII. Camelos aliquantae nationes apud ueteres in acie produxerunt et
Vrcilliani intra Africam uel ceteri Mazices hodieque producunt. Sed genus
animalium, harenis et tolerandae siti aptum, confusas etiam in puluere uento
uias absque errore dirigere memoratur. Ceterum praeter nouitatem, si ab
insolitis uideatur, inefficax bello est. Catafracti equites propter munimina,
quae gerunt, a uulneribus tuti, sed propter inpedimentum et pondus armorum capi
faciles et laqueis frequenter obnoxii, contra dispersos pedites quam contra
equites in certamine meliores, tamen aut ante legiones positi aut cum
legionariis mixti, quando comminus, hoc est manu ad manum, pugnatur, acies
hostium saepe rumpunt.
 

 
XXIIII. Quadrigas falcatas in bello rex Antiochus et Mithridates habuerunt.
Quae ut primo magnum intulere terrorem, ita postmodum fuere derisui. Nam
difficile currus falcatus planum semper inuenit campum et leui inpedimento
retinetur unoque adflicto aut uulnerato equo decipitur. Sed maxime hac
Romanorum militum arte perierunt: ubi ad pugnam uentum est, repente toto campo
Romani tribulos abiescerunt, in quos currentes quadrigae cum incidissent,
deletae sunt. Tribulus autem est ex quottuor palis confixum propugnaculum,
quod, quoquomodo abieceris, tribus radiis stat et erecto quarto infestum est.
Elafanti in proeliis magnitudine corporum, barritus horrore, formae ipsius
nouitate homines equosque conturbant. Hos contra Romanum exercitum primus in
Lucania rex Pyrrhus eduxit, postea Hannibal in Africa, rex Antiochus in
Oriente, Iugurtha in Numidia copiosos habuerunt. Aduersus quos diuersa
resistendi excogitata sunt genera. Nam et centurio in Lucania gladio manum,
quam promuscidem uocant, unius abscidit, et bini catafracti equi iungebantur ad
currum, quibus insidentes clibanarii sarisas, hoc est longissimos contos, in
elefantos dirigebant. Nam muniti ferro nec a sagittariis, quos uehebant beluae,
laedebantur et earum impetum equorum celeritate uitabant. Alii contra elefantos
catafractos milites inmiserunt, ita ut in brachiis eorum et in cassidibus uel
umeris aculei ingentes ponerentur e ferro, ne manu sua elefas bellatorem contra
se uenientem posset adprehendere. Praecipue tamen uelites antiqui aduersum
elefantos ordinauerunt. Velites autem erant iuuenes leui armatura et corpore
alacri, qui ex equis optime missibilia dirigebant. Hi equis praetercurrentibus
ad latiores lanceas uel maiora spicula beluas occidebant, sed crescente audacia
postea collecti plures milites pariter pila, hoc est missibilia, in elefantos
congerebant eosque uulneribus elidebant. Illud additum est, ut funditores cum
fustibalis et fundis rotundis lapidibus destinatis Indos, per quos regebantur
elefanti, cum ipsis turribus affligerent atque mactarent, quo nihil tutius
inuenitur. Praeterea uenientibus beluis, quasi inrupissent aciem, spatium
milites dabant. Quae cum in agmen medium peruenissent, circumfusis undique
armatorum globis cum magistris absque uulneribus capiebantur (inlaesae).
Carroballistas aliquanto maiores - hae enim longius et uehementius spicula
dirigunt - superpositas curriculis cum binis equis uel mulis post aciem
conuenit ordinari, et, cum sub ictum teli accesserint, bestiae sagittis
ballistariis transfiguntur. Latius tamen contra eas et firmius praefigitur
ferrum, ut in magnis corporibus maiora sint uulnera. Aduersum elefantos plura
exempla et machinamenta rettulimus, ut, si quando necessitas postulauerit,
sciatur, quae sint tam inmanibus beluis opponenda.
 

 
XXV. Sciendum uero est, si pars exercitus uicerit et pars fugerit, sperandum,
cum in eiusmodi necessitate ducis constantia totam sibi possit uindicare
uictoriam. Innumerabilibus hoc accidit bellis, et pro superioribus sunt habiti
qui minime desperarunt. Nam in simili condicione fortior creditur quem aduersa
non frangunt. Prior ergo de caesis hostibus spolia capiat, quod ipsi dicunt,
colligat campum, prior clamore ac bucinis exultare uideatur. Hac fiducia ita
perterrebit inimicos, ita suis fiduciam geminabit, quasi uictor ex omni parte
discesserit. Quod si aliquo casu omnis in acie fundatur exercitus, perniciosa
clades; tamen reparationis multis fortuna non defuit, et medicina quaerenda
est. Dux ergo prouidus sub ea cautela publico debet Marte confligere, ut, si
quid pro uarietate bellorum uel condicionis humanae secus acciderit, absque
graui detrimento liberet uictos. Nam si uicini colles fuerint, si post terga
munitio, si ceteris abscedentibus fortissimi quique restiterint, se suosque
seruabunt. Frequenter iam fusa acies dispersos ac passim sequentes reparatis
uiribus interemit. Numquam exultantibus maius solet euenire discrimen, quam cum
ex subito ferocia in formidinem commutatur. Sed quocumque euentu colligendi
sunt superstites, bello erigendi adhortationibus congruis et armorum
instauratione refouendi. Tunc noui dilectus, noua quaeruntur auxilia et, quod
amplius prodest, captatis occasionibus in ipsos uictores per occultas insidias
impetus faciendus ac sic audacia reparanda. Nec oportunitas defit, cum pro
felicitate superbius et incautius mentes efferantur humanae. Si quis hunc casum
ultimum putat, cogitet euentus omnium proeliorum inter initia contra illos
magis fuisse, quibus uictoria debebatur.
 

 
(XXVI. REGVLAE BELLORVM GENERALES) In omnibus proeliis expeditionis condicio
talis est, ut quod tibi prodest aduersarium noceat, quod illum adiuuat tibi
semper officiat. Numquam ergo ad illius arbitrium aliquid facere aut
dissimulare debemus, sed id solum agere, quod nobis utile iudicamus. Contra te
enim esse incipis, si imiteris quod fecit ille pro se, et rursum quicquid pro
tua parte temptaueris contra illum erit, si uoluerit imitari.
In bello qui plus in agrariis uigilauerit, plus in exercendo milite
laborauerit, minus periculum sustinebit.
Namquam miles in acie producendus est, cuius antea experimenta non ceperis.
Aut inopia aut superuentibus aut terrore melius est hostem domare quam proelio,
in quo amplius solet fortuna potestatis habere quam uirtus.
Nulla consilia meliora sunt nisi illa, quae ignorauerit aduersarius, antequam
facias.
Occasio in bello amplius solet iuuare quam uirtus.
In sollicitandis suscipiendisque hostibus, si cum fide ueniant, magna fiducia
est, quia aduersarium amplius frangunt transfugae quam perempti.
Melius est post aciem plura seruare praesidia quam latius militem spargere.
Difficile uincitur qui uere potest de suis et de aduersarii copiis iudicare.
Amplius iuuat uirtus quam multitudo.
Amplius prodest locus saepe quam uirtus.
Paucos uiros fortes natura procreat, bona institutione plures reddit industria.
Exercitus labore proficit, otio consenescit.
Numquam ad certamen publicum produxeris militem, nisi cum eum uideris sperare
uictoriam.
Subita conterrent hostes, usitata uiliscunt.
Qui dispersis suis inconsulte sequitur, quam ipse acceperat, aduersario uult
dare uictoriam.
Qui frumentum necessariaque non praeparat, uincitur sine ferro.
Qui multitudine et uirtute praecedit, quadrata dimicet fronte, qui primus est
modus.
Qui inparem se iudicat, dextro cornu suo sinistrum cornu pellat inimici, qui
secundus est modus.
Qui sinistram alam fortissimam habere se nouit, dextram alam hostis inuadat,
qui est tertius modus.
Qui habet exercitatissimos milites, in utroque cornu pariter proelium debet
incipere, qui quartus est modus.
Qui leuem armaturam optimam regit, utramque alam hostis inuadat ferentariis
ante aciem constitutis, qui quintus est modus.
Qui nec numero militum nec uirtute confidit, si depugnaturus est, de dextra sua
sinstram alam hostium pulset reliquis suis porrectis in similitudinem ueri, qui
sextus est modus.
Qui pauciores infirmioresque habere se nouit, septimo modo ex uno latere aut
montem aut ciuitatem aut mare aut fluuium aut aliquod debet habere subsidium.
Qui confidit equitatu, aptiora loca quaerat equitibus et rem magis per equites
gerat.
Cum explorator hostium latenter oberrat in castris, omnes ad tentoria sua per
diem redire iubeantur, et statim deprehenditur explorator.
Cum consilium tuum cognoueris aduersariis proditum, dispositionem mutare te
conuenit.
Quid fieri debeat, tractato cum multis, quid uero facturus sis, cum paucissimis
ac fidelissimis uel potius ipse tecum.
Milites timor et poena in sedibus corrigit, in expeditione spes ac praemia
faciunt meliores.
Boni duces publico certamine numquam nisi ex occasione aut nimia necessitate
confligunt.
Magna dispositio est hostem fame magis urguere quam ferro.
Quo genere depugnaturus sis, nesciant hostes, ne aliquibus remediis obsistere
moliantur.)
De equitatu sunt multa praecepta; sed cum haec pars militiae usu exercitii,
armorum genere, equorum nobilitate profecerit, ex libris nihil arbitror
colligendum, cum praesens doctrina sufficiat.
 

 
Digesta sunt, imperator inuicte, quae nobilissimi auctores diuersis probata
temporibus per experimentorum fidem memoriae prodiderunt, ut ad peritiam
sagittandi, quam in serenitate tua Persa miratur, ad equitandi scientiam uel
decorem, quae Hunnorum Alanorumque natio uelit imitari, si possit, ad currendi
uelocitatem, quam Saracenus Indusque non aequat, ad armaturae exercitationem,
cuius campidoctores uel pro parte exampla intellexisse gaudent, regula
proeliandi, immo uincendi artificium iungeretur, quatenus uirtute pariter ac
dispositione mirabilis reipublicae tuae et imperatoris officium exhiberes et
militis.
 

 

 
 
 
	 Vegetius 	
	 The Latin Library 
	 The Classics Page