Valerius Flaccus: Liber I
		 

		 
		 
	 
	
 

 VALERI FLACCI ARGONAVTICA LIBER I
 

 

 
Prima deum magnis canimus freta pervia natis 
fatidicamque ratem, Scythici quae Phasidis oras 
ausa sequi mediosque inter iuga concita cursus 
rumpere flammifero tandem consedit Olympo. 
  Phoebe, mone, si Cumaeae mihi conscia vatis      5 
 stat casta cortina domo, si laurea digna 
fronte viret, tuque o pelagi cui maior aperti 
fama, Caledonius postquam tua carbasa vexit 
Oceanus Phrygios prius indignatus Iulos, 
eripe me populis et habenti nubila terrae,      10 
 sancte pater, veterumque fave veneranda canenti 
facta virum: versam proles tua pandit Idumen, 
namque potest, Solymo nigrantem pulvere fratrem 
spargentemque faces et in omni turre furentem. 
ille tibi cultusque deum delubraque genti      15 
 instituet, cum iam, genitor, lucebis ab omni 
parte poli neque erit Tyriae Cynosura carinae 
certior aut Grais Helice servanda magistris. 
seu tu signa dabis seu te duce Graecia mittet 
et Sidon Nilusque rates: nunc nostra serenus      20 
 orsa iuves, haec ut Latias vox impleat urbes. 
   Haemoniam primis Pelias frenabat ab annis, 
iam gravis et longus populis metus. illius amnes 
Ionium quicumque petunt, ille Othryn et Haemum 
atque imum felix versabat vomere Olympum.      25 
 sed non ulla quies animo fratrisque paventi 
progeniem divumque minas. hunc nam fore regi 
exitio vatesque canunt pecudumque per aras 
terrifici monitus iterant; super ipsius ingens 
instat fama viri virtusque haud laeta tyranno.      30 
 ergo anteire metus iuvenemque exstinguere pergit 
Aesonium letique vias ac tempora versat, 
sed neque bella videt Graias neque monstra per urbes 
ulla: Cleonaeo iam tempora clausus hiatu 
Alcides, olim Lernae defensus ab angue      35 
 Arcas et ambobus iam cornua fracta iuvencis. 
ira maris vastique placent discrimina ponti. 
tum iuvenem tranquilla tuens nec fronte timendus 
occupat et fictis dat vultum et pondera dictis. 
'hanc mihi militiam, veterum quae pulchrior actis,      40 
 adnue daque animum. nostri de sanguine Phrixus 
Cretheos ut patrias audis effugerit aras. 
hunc ferus Aeetes, Scythiam Phasinque rigentem 
qui colit--heu magni Solis pudor!--, hospita vina 
inter et attonitae mactat sollemnia mensae      45 
 nil nostri divumque memor. non nuntia tantum 
fama refert: ipsum iuvenem tam saeva gementem, 
ipsum ego, cum serus fessos sopor alligat artus, 
aspicio, lacera adsiduis namque illius umbra 
questibus et magni numen maris excitat Helle.      50 
 si mihi quae quondam vires, et pendere poenas 
Colchida iam et regis caput hic atque arma videres. 
olim annis ille ardor hebet necdum mea proles 
imperio et belli rebus matura marique. 
tu, cui iam curaeque vigent animique viriles,      55 
 i, decus, et pecoris Nephelaei vellera Graio 
redde tholo ac tantis temet dignare periclis!' 
talibus hortatur iuvenem propiorque iubenti 
conticuit certus Scythico concurrere ponto 
Cyaneas tantoque silet possessa dracone      60 
 vellera, multifidas regis quem filia linguas 
vibrantem ex adytis cantu dapibusque vocabat 
et dabat externo liventia mella veneno. 
  Mox taciti patuere doli nec vellera curae 
esse viro, sed sese odiis immania cogi      65 
 in freta. qua iussos sectatur quaerere Colchos 
arte queat: nunc aerii plantaria vellet 
Perseos aut currus et quos frenasse dracones 
creditus, ignaras Cereris qui vomere terras 
imbuit et flava quercum damnavit arista.      70 
 heu quid agat? populumne levem veterique tyranno 
infensum atque olim miserantes Aesona patres 
advocet an socia Iunone et Pallade fretus 
armisona speret magis et freta iussa capessat, 
siqua operis tanti domito consurgere ponto      75 
 fama queat. tu sola animos mentemque peruris, 
Gloria, te viridem videt immunemque senectae 
Phasidis in ripa stantem iuvenesque vocantem. 
tandem animi incertum confusaque pectora firmat 
religio tendensque pias ad sidera palmas      80 
 'omnipotens regina,' inquit, 'quam, turbidus atro 
aethere caeruleum quateret cum Iuppiter imbrem, 
ipse ego praecipiti tumidum per Enipea nimbo 
in campos et tuta tuli nec credere quivi 
ante deam quam te tonitru nutuque reposci      85 
 coniugis et subita raptam formidine vidi, 
da Scythiam Phasinque mihi tuque, innuba Pallas, 
eripe me! vestris egomet tunc vellera templis 
illa dabo, dabit auratis et cornibus igni 
colla pater niveique greges altaria cingent?'      90 
  Accepere deae celerique per aethera lapsu 
diversas petiere vias: in moenia pernix 
Thespiaca ad carum Tritonia devolat Argum. 
moliri hunc puppem iubet et demittere ferro 
robora Peliacas et iam comes exit in umbras.      95 
 at Iuno Argolicas pariter Macetumque per urbes 
spargit inexpertos temptare parentibus Austros 
Aesoniden, iam stare ratem remisque superbam 
poscere quos revehat rebusque in saecula tollat. 
  Omnis avet quae iam bellis spectataque fama      100 
 turba ducum primae seu quos in flore iuventae 
temptamenta tenent necdum data copia rerum. 
at quibus arvorum studiumque insontis aratri, 
hos stimulant magnaque ratem per lustra viasque 
iussi laude canunt manifesto in lumine Fauni      105 
 silvarumque deae atque elatis cornibus Amnes. 
  Protinus Inachiis ultro Tirynthius Argis 
advolat, Arcadio cuius flammata veneno 
tela puer facilesque umeris gaudentibus arcus 
gestat Hylas; velit ille quidem, sed dextera nondum      110 
 par oneri clavaeque capax. quos talibus amens 
insequitur solitosque novat Saturnia questus: 
'o utinam Graiae rueret non omne iuventae 
in nova fata decus nostrique Eurystheos haec nunc 
iussa forent. imbrem et tenebras saevumque tridentem      115 
 iamiam ego et inviti torsissem coniugis ignem. 
nunc quoque nec socium nostrae columenve carinae 
esse velim Herculeis nec me umquam fidere fas sit 
auxiliis comiti et tantum debere superbo.' 
dixit et Haemonias oculos detorquet ad undas.      120 
  Fervere cuncta virum coetu, simul undique cernit 
delatum nemus et docta resonare bipenni 
litora. iam pinus gracili dissolvere lamna 
Thespiaden iungique latus lentoque sequaces 
molliri videt igne trabes remisque paratis      125 
 Pallada velifero quaerentem bracchia malo. 
constitit ut longo moles non pervia ponto, 
puppis et ut tenues subiere latentia cerae 
lumina, picturae varios super addit honores. 
hic sperata &lt;. . . . . &gt; Tyrrheni tergore piscis      130 
 Peleos in thalamos vehitur Thetis; aequora delphin 
corripit, &lt;ipsa&gt; sedet deiecta in lumina palla 
nec Iove maiorem nasci suspirat Achillen. 
hanc Panope Dotoque soror laetataque fluctu 
prosequitur nudis pariter Galatea lacertis      135 
 antra petens; Siculo revocat de litore Cyclops. 
contra ignis viridique torus de fronde dapesque 
vinaque et aequoreos inter cum coniuge divos 
Aeacides pulsatque chelyn post pocula Chiron. 
parte alia Pholoe multoque insanus Iaccho      140 
 Rhoecus et Atracia subitae de virgine pugnae. 
crateres mensaeque volant araeque deorum 
poculaque, insignis veterum labor. optimus hasta 
hic Peleus, hic ense furens agnoscitur Aeson. 
fert gravis invito victorem Nestora tergo      145 
 Monychus, ardenti peragit Clanis Actora quercu. 
nigro Nessus equo fugit adclinisque tapetis 
in mediis vacuo condit caput Hippasus auro. 
  Haec quamquam miranda viris stupet Aesone natus, 
at secum: 'heu miseros nostrum natosque patresque!      150 
 hacine nos animae faciles rate nubila contra 
mittimur? in solum nunc saeviet Aesona pontus? 
non iuvenem in casus eademque pericula Acastum 
abripiam? invisae Pelias freta tuta carinae 
optet et exoret nostris cum matribus undas.'      155 
  Talia conanti laevum Iovis armiger aethra 
advenit et validis fixam gerit unguibus agnam. 
at procul e stabulis trepidi clamore sequuntur 
pastores fremitusque canum; citus occupat auras 
raptor et Aegaei super effugit alta profundi.      160 
 accipit augurium Aesonides laetusque superbi 
tecta petit Peliae. prior huic tum regia proles 
advolat amplexus fraternaque pectora iungens. 
ductor ait: 'non degeneres, ut reris, Acaste, 
venimus ad questus: socium te iungere coeptis      165 
 est animus neque enim Telamon aut Canthus et Idas 
Tyndareusque puer mihi vellere dignior Helles. 
o quantum terrae, quantum cognoscere caeli 
permissum est, pelagus quantos aperimus in usus! 
nunc forsan grave reris opus, sed laeta recurret      170 
 cum ratis et caram cum iam mihi reddet Iolcon, 
quis pudor heu nostros tibi tunc audire labores, 
quae referam visas tua per suspiria gentes!' 
  Nec passus rex plura virum 'sat multa parato 
in quaecumque vocas. nec nos,' ait 'optime, segnes      175 
 credideris patriisve magis confidere regnis 
quam tibi, si primos duce te virtutis honores 
carpere, fraternae si des adcrescere famae. 
quin ego, nequa metu nimio me cura parentis 
impediat, fallam ignarum subitusque paratis      180 
 tunc adero, primas linquet cum puppis harenas.' 
dixerat. ille animos promissaque talia laetus 
accipit et gressus avidos ad litora vertit. 
  At ducis imperiis Minyae monituque frequentes 
puppem umeris subeunt et tento poplite proni      185 
 decurrunt intrantque fretum; non clamor anhelis 
nauticus aut blandus testudine defuit Orpheus. 
tum laeti statuunt aras. tibi, rector aquarum, 
summus honor, tibi caeruleis in litore vittis 
et Zephyris Glaucoque bovem Thetidique iuvencam      190 
 deicit Ancaeus: non illo certior alter 
pinguia letifera perfringere colla bipenni. 
ipse ter aequoreo libans carchesia patri 
sic ait Aesonides: 'o qui spumantia nutu 
regna quatis terrasque salo complecteris omnes,      195 
 da veniam! scio me cunctis e gentibus unum 
inlicitas temptare vias hiememque mereri: 
sed non sponte feror nec nunc mihi iungere montes 
mens ~tamen~ aut summo deposcere fulmen Olympo. 
ne Peliae te vota trahant! ille aspera iussa      200 
 repperit et Colchos in me luctumque meorum. 
illum ego--tu tantum non indignantibus undis 
hoc caput accipias et pressam regibus alnum.' 
sic fatus pingui cumulat libamine flammam. 
  Protulit ut crinem densis luctatus in extis      205 
 ignis et escendit salientia viscera tauri, 
ecce sacer totusque dei per litora Mopsus 
immanis visu vittamque comamque per auras 
surgentem laurusque rotat. vox reddita tandem, 
vox horrenda viris. tum facta silentia vati.      210 
 'heu quaenam aspicio? nostris modo concitus ausis 
aequoreos vocat ecce deos Neptunus et ingens 
concilium. fremere et legem defendere cuncti 
hortantur. sic amplexus, sic pectora fratris, 
Iuno, tene tuque o puppem ne desere, Pallas:      215 
 nunc patrui, nunc flecte minas! cessere ratemque 
accepere mari. per quot discrimina rerum 
expedior! subita cur pulcher harundine crines 
velat Hylas? unde urna umeris niveosque per artus 
caeruleae vestes? unde haec tibi vulnera, Pollux?      220 
 quantus io tumidis taurorum e naribus ignis! 
tollunt se galeae sulcisque ex omnibus hastae 
et iam iamque umeri. quem circum vellera Martem 
aspicio? quaenam aligeris secat anguibus auras 
caede madens? quos ense ferit? miser, eripe parvos,      225 
 Aesonide! cerno et thalamos ardere iugales!' 
  Iamdudum Minyas &lt;% &gt; ambage ducemque 
terrificat; sed enim contra Phoebeius Idmon 
non pallore viris, non ullo horrore comarum 
terribilis, plenus fatis Phoeboque quieto,      230 
 cui genitor tribuit monitu praenoscere divum 
omina, seu flammas seu lubrica comminus exta 
seu plenum certis interroget aera pinnis, 
sic sociis Mopsoque canit: 'quantum augur Apollo 
flammaque prima docet, praeduri plena laboris      235 
 cerno equidem, patiens sed quae ratis omnia vincet. 
ingentes durate animae dulcesque parentum 
tendite ad amplexus!' lacrimae cecidere canenti 
quod sibi iam clausos invenit in ignibus Argos. 
  Vix ea fatus erat, iungit cum talia ductor      240 
 Aesonius: 'superum quando consulta videtis, 
o socii, quantisque datur spes maxima coeptis, 
vos quoque nunc vires animosque adferte paternos. 
non mihi Thessalici pietas culpanda tyranni 
suspective doli: deus haec, deus omine dextro      245 
 imperat; ipse suo voluit commercia mundo 
Iuppiter et tantos hominum miscere labores. 
ite, viri, mecum dubiisque evincite rebus 
quae meminisse iuvet nostrisque nepotibus instent. 
hanc vero, socii, venientem litore laeti      250 
 dulcibus adloquiis ludoque educite noctem!' 
paretur. molli iuvenes funduntur in alga 
conspicuusque toris Tirynthius. exta ministri 
rapta simul veribus Cereremque dedere canistris. 
  Iamque aderat summo decurrens vertice Chiron      255 
 clamantemque patri procul ostendebat Achillen. 
ut puer ad notas erectum Pelea voces 
vidit et ingenti tendentem bracchia passu, 
adsiluit caraque diu cervice pependit. 
illum nec valido spumantia pocula Baccho      260 
 sollicitant veteri nec conspicienda metallo 
signa tenent: stupet in ducibus magnumque sonantes 
haurit et Herculeo fert comminus ora leoni. 
laetus at impliciti Peleus rapit oscula nati 
suspiciensque polum 'placido si currere fluctu      265 
 Pelea vultis' ait 'ventosque optare ferentes, 
hoc, superi, servate caput! tu cetera, Chiron, 
da mihi! te parvus lituos et bella loquentem 
miretur; sub te puerilia tela magistro 
venator ferat et nostram festinet ad hastam.'      270 
 omnibus inde viae calor additus; ire per altum 
magna mente volunt. Phrixi promittitur absens 
vellus et auratis Argo reditura corymbis. 
  Sol ruit et totum Minyis laetantibus undae 
deduxere diem. sparguntur litore curvo      275 
 lumina nondum ullis terras monstrantia nautis. 
Thracius hic noctem dulci testitudine vates 
extrahit, ut steterit redimitus tempora vittis 
Phrixus et iniustas contectus nubibus aras 
fugerit Inoo linquens Athamanta Learcho;      280 
 aureus ut iuvenem miserantibus intulit undis 
vector et adstrictis ut sedit cornibus Helle. 
septem Aurora vias totidemque peregerat umbras 
luna polo dirimique procul non aequore visa 
coeperat a gemina discedere Sestos Abydo.      285 
 hic soror Aeoliden aevum mansura per omne 
deserit, heu saevae nequiquam erepta novercae! 
illa quidem fessis longe petit umida palmis 
vellera, sed bibulas urgenti pondere vestes 
unda trahit levique manus labuntur ab auro.      290 
 quis tibi, Phrixe, dolor, rapido cum concitus aestu 
respiceres miserae clamantia virginis ora 
extremasque manus sparsosque per aequora crines! 
  Iamque mero ludoque modus positique quietis 
conticuere toris, solus quibus ordine fusis      295 
 impatiens somni ductor manet. hunc gravis Aeson 
et pariter vigil Alcimede spectantque tenentque 
pleni oculos. illis placidi sermonis Iason 
suggerit adfatus turbataque pectora mulcet. 
mox ubi victa gravi ceciderunt lumina somno      300 
 visa coronatae fulgens tutela carinae 
vocibus his instare duci: 'Dodonida quercum 
Chaoniique vides famulam Iovis. aequora tecum      308 
ingredior nec fatidicis avellere silvis      303 
me nisi promisso potuit Saturnia caelo. 
tempus adest: age rumpe moras, dumque aequore toto 
currimus incertus si nubila duxerit aether, 
iam nunc mitte metus fidens superisque mihique.' 
dixerat. ille pavens laeto quamquam omine divum      309 
prosiluit stratis. Minyas simul obtulit omnes 
alma novo crispans pelagus Tithonia Phoebo. 
discurrunt transtris: hi celso cornua malo 
expediunt, alii tonsas in marmore summo 
praetemptant, prora funem legit Argus ab alta. 
increscunt matrum gemitus et fortia languent      315 
 corda patrum, longis flentes amplexibus haerent. 
vox tamen Alcimedes planctus supereminet omnis, 
femineis tantum illa furens ululatibus obstat, 
obruat Idaeam quantum tuba Martia buxum, 
fatur et haec: 'nate indignos aditure labores,      320 
 dividimur nec ad hos animum componere casus 
ante datum, sed bella tibi terrasque timebam. 
vota aliis facienda deis. si fata reducunt 
te mihi, si trepidis placabile matribus aequor, 
possum equidem lucemque pati longumque timorem.      325 
 sin aliud fortuna parat, miserere parentum, 
Mors bona, dum metus est nec adhuc dolor. ei mihi, Colchos 
unde ego et avecti timuissem vellera Phrixi? 
quos iam mente dies, quam saeva insomnia curis 
prospicio! quotiens raucos ad litoris ictus      330 
 deficiam Scythicum metuens pontumque polumque 
nec de te credam nostris ingrata serenis! 
da, precor, amplexus haesuraque verba relinque 
auribus et dulci iam nunc preme lumina dextra!' 
talibus Alcimede maeret, sed fortior Aeson      335 
 attollens dictis animos: 'o si mihi sanguis 
quantus erat cum signiferum cratera minantem 
non leviore Pholum manus haec compescuit auro, 
primus in aeratis posuissem puppibus arma 
concussoque ratem gauderem tollere remo.      340 
 sed patriae valuere preces auditaque magnis 
vota deis: video nostro tot in aequore reges 
teque ducem. tales, tales ego ducere suetus 
atque sequi. nunc ille dies--det Iuppiter oro--, 
ille super quo te Scythici regisque marisque      345 
 victorem atque umeros ardentem vellere rapto 
accipiam cedantque tuae mea facta iuventae.' 
sic ait. ille suo conlapsam pectore matrem 
sustinuit magnaque senem cervice recepit. 
  Et iam finis erat. Zephyrumque ratemque morantes      350 
 solverat amplexus tristi tuba tertia signo. 
dant remo sua quisque viri, dant nomina transtris. 
hinc laevum Telamon pelagus tenet, altior inde 
occupat Alcides aliud mare, cetera pubes 
dividitur. celer Asterion, quem matre cadentem      355 
 Peresius gemino fovit pater amne Cometes, 
segnior Apidani vires ubi sentit Enipeus, 
nititur, hinc Talaus fratrisque Leodocus urget 
remo terga sui, quos nobile contulit Argos. 
hinc quoque missus adest quamvis arcentibus Idmon      360 
 alitibus; sed turpe viro timuisse futura. 
hic et Naubolides tortas consurgit in undas 
Iphitus, hic patrium frangit Neptunius aequor, 
qui tenet undisonam Psamathen semperque patentem 
Taenaron, Euphemus, mollique a litore Pellae      365 
 Deucalion certus iaculis et comminus ense 
nobilis Amphion, pariter quos edidit Hypso 
nec potuit similes voluitve ediscere vultus. 
tum valida Clymenus percusso pectore tonsa 
frater et Iphiclus puppem trahit et face saeva      370 
 in tua mox Danaos acturus saxa, Caphereu, 
Nauplius, et tortum non a Iove fulmen Oileus 
qui gemet Euboicas nato stridente per undas 
quique Erymanthei sudantem pondere monstri 
Amphitryoniaden Tegeaeo limine Cepheus      375 
 iuvit et Amphidamas (at frater plenior actis 
maluit Ancaeo vellus contingere Phrixi) 
tectus et Eurytion servato colla capillo, 
quem pater Aonias reducem tondebit ad aras. 
te quoque Thessalicae, Nestor, rapit in freta puppis      380 
 fama, Mycenaeis olim qui candida velis 
aequora nec stantes mirabere mille magistros. 
nec Peleus fretus soceris et coniuge diva      403 
defuit ac prora splendet tua cuspis ab alta, 
Aeacide; tantum haec aliis excelsior hastis 
quantum Peliacas in vertice vicerat ornos. 
linquit et Actorides natum Chironis in antro, 
ut socius caro pariter meditetur Achilli 
fila lyrae pariterque leves puer incitet hastas. 
[discat eques placidi conscendere terga magistri]      410 
 hic vates Phoebique fides non vana parentis      383 
Mopsus, puniceo cui circumfusa cothurno 
palla imos ferit alba pedes vittataque frontem 
cassis et in summo laurus Peneia cono. 
quin etiam Herculeo consurgit ab ordine Tydeus 
Nelidesque Periclymenus, quem parva Methone 
et levis Elis equis et fluctibus obvius Aulon 
caestibus adversos viderunt frangere vultus.      390 
 tu quoque Phrixeos remo, Poeantie, Colchos 
bis Lemnon visure petis, nunc cuspide patris 
inclitus, Herculeas olim moture sagittas. 
proximus hinc Butes Actaeis dives ab oris; 
innumeras nam claudit apes longaque superbus      395 
 fuscat nube diem dum plenas nectare cellas 
pandit et in dulcem reges dimittit Hymetton. 
insequeris casusque tuos expressa, Phalere, 
arma geris laeva; nam lapsus ab arbore parvum 
ter quater ardenti tergo circumvenit anguis,      400 
 stat procul intendens dubium pater anxius arcum. 
tum caelata metus alios gerit arma Eribotes 
et quem fama genus non est decepta Lyaei      411 
Phlias immissus patrios de vertice crines. 
nec timet Ancaeum genetrix committere ponto, 
plena tulit quem rege maris. securus in aequor 
haud minus Erginus proles Neptunia fertur,      415 
 qui maris insidias, clarae qui sidera noctis 
norit et e clausis quem destinet Aeolus antris, 
non metuat cui regna ratis, cui tradere caelum 
adsidua Tiphys vultum lassatus ab Arcto. 
taurea vulnifico portat celer a&lt;spera&gt; plumbo      420 
 terga Lacon, saltem in vacuos ut bracchia ventos 
spargat et Oebalium Pagaseia puppis alumnum 
spectet securo celebrantem litora ludo, 
oraque Thessalico melior contundere freno 
vectorem pavidae Castor dum quaereret Helles      425 
 passus Amyclaea pinguescere Cyllaron herba. 
illis Taenario pariter tremit ignea fuco 
purpura, quod gemina mater spectabile tela 
duxit opus: bis Taygeton silvasque comantes 
struxerat, Eurotan molli bis fuderat auro.      430 
 quemque suus sonipes niveo de stamine portat 
et volat amborum patrius de pectore cycnus. 
at tibi collectas solvit iam fibula vestes 
ostenditque umeros fortes spatiumque superbi 
pectoris Herculeis aequum, Meleagre, lacertis.      435 
 hic numerosa phalanx, proles Cyllenia: certus 
Aethalides subitas nervo redeunte sagittas 
cogere; tu medios gladio bonus ire per hostes, 
Euryte; nec patrio Minyis ignobilis usu 
nuntia verba ducis populis qui reddit Echion.      440 
 sed non, Iphi, tuis Argo reditura lacertis 
heu cinerem Scythica te maesta relinquet harena 
cessantemque tuo lugebit in ordine remum. 
te quoque dant campi tanto pastore Pheraei 
felices, Admete, tuis nam pendet in arvis      445 
 Delius ingrato Steropen quod fuderat arcu. 
a quotiens famulo notis soror obvia silvis 
flevit ubi Ossaeae captaret frigora quercus 
perderet et pingui miseros Boebeide crines! 
insurgit transtris et remo Nerea versat      450 
 Canthus, in Aeaeo volvet quem barbara cuspis 
pulvere; at interea clari decus adiacet orbis 
quem genitor gestabat Abas--secat aurea fluctu 
tegmina Chalcidicas fugiens Euripus harenas 
celsaque semiferum contorquens frena luporum      455 
 surgis ab ostrifero medius, Neptune, Geraesto. 
et tibi Palladia pinu, Polypheme, revecto 
ante urbem ardentis restat deprendere patris 
reliquias, multum famulis pia iusta moratis 
si venias. breviore petit iam caerula remo      460 
 occupat et longe sua transtra novissimus Idas. 
at frater magnos Lynceus servatur in usus, 
quem tulit Arene, possit qui rumpere terras 
et Styga transmisso tacitam deprendere visu. 
fluctibus e mediis terras dabit ille magistro      465 
 et dabit astra rati cumque aethera Iuppiter umbra 
perdiderit solus transibit nubila Lynceus. 
quin et Cecropiae proles vacat Orithyiae 
temperet ut tremulos Zetes fraterque ceruchos. 
nec vero Odrysius transtris impenditur Orpheus      470 
 aut pontum remo subigit, sed carmine tonsas 
ire docet summo passim ne gurgite pugnent. 
donat et Iphiclo pelagus iuvenumque labores 
Aesonides, fessum Phylace quem miserat aevo 
non iam operum in partem, monitus sed tradat ut acres      475 
 magnorumque viros qui laudibus urat avorum. 
Arge, tuae tibi cura ratis, te moenia doctum 
Thespia Palladio dant munere; sors tibi nequa 
parte trahat tacitum puppis mare fissaque fluctu 
vel pice vel molli conducere vulnera cera.      480 
 pervigil Arcadio Tiphys pendebat ab astro 
Hagniades, felix stellis qui segnibus usum 
et dedit aequoreos caelo duce tendere cursus. 
  Ecce per obliqui rapidum compendia montis 
ductor ovans laetusque dolis agnoscit Acastum      485 
 horrentem iaculis et parmae luce coruscum. 
ille ubi se mediae per scuta virosque carinae 
intulit, ardenti Aesonides retinacula ferro 
abscidit. haud aliter saltus vastataque pernix 
venator cum lustra fugit dominoque timentem      490 
 urget equum teneras compressus pectore tigres 
quas astu rapuit pavido, dum saeva relictis 
mater in adverso catulis venatur Amano. 
it pariter propulsa ratis. stant litore matres 
claraque vela oculis percussaque sole sequuntur      495 
 scuta virum, donec iam celsior arbore pontus 
immens&lt;usque&gt; ratem spectantibus abstulit aer. 
  Siderea tunc arce pater pulcherrima Graium 
coepta tuens tantamque operis consurgere molem 
laetatur; patrii neque enim probat otia regni.      500 
 una omnes gaudent superi venturaque mundo 
tempora quaeque vias cernunt sibi crescere Parcae. 
sed non et Scythici genitor discrimine nati 
intrepidus tales fundit Sol pectore voces: 
'summe sator, cui nostra dies volventibus annis      505 
 tot peragit reficitque vices, tuane ista voluntas 
Graiaque nunc undis duce te nutuque secundo 
it ratis? an meritos fas est mihi rumpere questus? 
hoc metuens et nequa foret manus invida nato 
non mediae telluris opes, non improba legi      510 
 divitis arva plagae (teneant uberrima Teucer 
et Libys et vestri Pelopis domus): horrida saevo 
quae premis arva gelu strictosque insedimus amnes. 
cederet his etiam et sese sine honore referret 
ulterius, sed nube rigens ac nescia rerum      515 
 stat super et nostros iam zona reverberat ignes. 
quid regio immanis, quid barbarus amnibus ullis 
Phasis et aversis proles mea gentibus obstat? 
quid Minyae meruere queri? num vellere Graio 
vi potitur? profugo quin agmina iungere Phrixo      520 
 abnuit, Inoas ultor nec venit ad aras, 
imperii sed parte virum nataeque moratus 
coniugio videt e Graia nunc stirpe nepotes 
et generos vocat et iunctas sibi sanguine terras. 
flecte ratem motusque, pater, nec vulnere nostro      525 
 aequora pande viris; veteris sat conscia luctus 
silva Padi et viso flentes genitore sorores!' 
adfremit his quassatque caput qui vellera dono 
Bellipotens sibi fixa videt temptataque, contra 
Pallas et amborum gemuit Saturnia questus.      530 
  Tum genitor: 'vetera haec nobis et condita pergunt 
ordine cuncta suo rerumque a principe cursu 
fixa manent; neque enim terris tum sanguis in ullis 
noster erat cum fata darem, iustique facultas 
hinc mihi cum varios struerem per saecula reges.      535 
 atque ego curarum repetam decreta mearum. 
iam pridem regio quae virginis aequor ad Helles 
et Tanai tenus immenso descendit ab Euro 
undat equis floretque viris nec tollere contra 
ulla pares animos nomenque capessere bellis      540 
 ausa manus. sic fata locos, sic ipse fovebam. 
accelerat sed summa dies Asiamque labantem 
linquimus et poscunt iam me sua tempora Grai. 
inde meae quercus tripodesque animaeque parentum 
hanc pelago misere manum. via facta per undas      545 
 perque hiemes, Bellona, tibi. nec vellera tantum 
indignanda manent propiorque ex virgine rapta 
ille dolor, sed--nulla magis sententia menti 
fixa meae--veniet Phrygia iam pastor ab Ida, 
qui gemitus irasque pares et mutua Grais      550 
 dona ferat. quae classe dehinc effusa procorum 
bella, quot ad Troiae flentes hiberna Mycenas, 
quot proceres natosque deum, quae robora cernes 
oppetere et magnis Asiam concedere fatis! 
hinc Danaum de fine sedet gentesque fovebo      555 
 mox alias. pateant montes silvaeque lacusque 
cunctaque claustra maris, spes et metus omnibus esto. 
arbiter ipse locos terrenaque summa movendo 
experiar, quaenam populis longissima cunctis 
regna velim linquamque datas ubi certus habenas.'      560 
 tunc oculos Aegaea refert ad caerula robur 
Herculeum Ledaeque tuens genus atque ita fatur: 
'tendite in astra, viri: me primum regia mundo 
Iapeti post bella trucis Phlegraeque labores 
imposuit; durum vobis iter et grave caeli      565 
 institui. sic ecce meus, sic orbe peracto 
Liber et expertus terras remeavit Apollo.' 
dixit et ingenti flammantem nubila sulco 
direxit per inane facem, quae puppe propinqua 
in bifidum discessit iter fratresque petivit      570 
 Tyndareos, placida et mediis in frontibus haesit 
protinus amborum lumenque innoxia fundit 
purpureum, miseris olim implorabile nautis. 
  Interea medio saevus permissa profundo 
carbasa Pangaea Boreas speculatus ab arce      575 
 continuo Aeoliam Tyrrhenaque tendit ad antra 
concitus. omne dei rapidis nemus ingemit alis, 
strata Ceres motuque niger sub praepete pontus. 
aequore Trinacrio refugique a parte Pelori 
stat rupes horrenda fretis, quot in aethera surgit      580 
 molibus, infernas totidem demissa sub undas. 
nec scopulos aut antra minor iuxta altera tellus 
cernitur. illam Acamans habitat nudusque Pyracmon, 
has nimbi ventique domos et naufraga servat 
tempestas, hinc in terras latumque profundum      585 
 est iter, hinc olim soliti miscere polumque 
infelixque fretum (neque enim tunc Aeolus illis 
rector erat, Libya cum rumperet advena Calpen 
Oceanus, cum flens Siculos Oenotria fines 
perderet et mediis intrarent montibus undae),      590 
 intonuit donec pavidis ex aethere ventis 
Omnipotens regemque dedit, quem iussa vereri 
saeva cohors; vix monte chalybs iterataque muris 
saxa domant Euros. cum iam cohibere frementum 
ora nequit, rex tunc aditus et claustra refringit      595 
 ipse volens placatque data fera murmura porta. 
nuntius hunc solio Boreas proturbat ab alto. 
'Pangaea quod ab arce nefas,' ait, 'Aeole, vidi! 
Graia novam ferro molem commenta iuventus 
pergit et ingenti gaudens domat aequora velo.      600 
 nec mihi libertas imis freta tollere harenis 
qualis eram nondum vinclis et carcere clausus. 
hinc animi structaeque viris fiducia puppis, 
quod Borean sub rege vident. da mergere Graios 
insanamque ratem! nil me mea pignora tangunt.      605 
 tantum hominum compesce minas dum litora iuxta 
Thessala necdum aliae viderunt carbasa terrae.' 
  Dixerat, at cuncti fremere intus et aequora venti 
poscere. tum validam contorto turbine portam 
impulit Hippotades, fundunt se carcere laeti      610 
 Thraces equi Zephyrusque et nocti concolor alas 
nimborum cum prole Notus crinemque procellis 
hispidus et multa flavus caput Eurus harena. 
induxere hiemem raucoque ad litora tractu 
unanimi freta curva ferunt. nec sola Tridentis      615 
 regna movent, vasto pariter ruit igneus aether 
cum tonitru piceoque premit nox omnia caelo. 
excussi manibus remi conversaque frontem 
puppis in obliquum resonos latus accipit ictus, 
vela super tremulum subitus volitantia malum      620 
 turbo rapit. qui tum Minyis trepidantibus horror 
cum picei fulsere poli pavidamque coruscae 
ante ratem cecidere faces antemnaque laevo 
prona dehiscentem cornu cum sustulit undam. 
non hiemem missosque putant consurgere ventos      625 
 ignari, sed tale fretum. tum murmure maesto: 
'hoc erat inlicitas temerare rudentibus undas 
quod nostri timuere patres. vix litore puppem 
solvimus et quanto fremitu se sustulit Aegon! 
hocine Cyaneae concurrunt aequore cautes      630 
 tristius an miseris superest mare? linquite, terrae, 
spem pelagi sacrosque iterum seponite fluctus!' 
haec iterant segni flentes occumbere leto. 
magnanimus spectat pharetras et inutile robur 
Amphitryoniades. miscent suprema paventes      635 
 verba alii iunguntque manus atque ora fatigant 
aspectu in misero ~tota~ cum protinus alnus 
solvitur et vasto puppis mare sorbet hiatu. 
illam huc atque illuc nunc torquens verberat Eurus, 
nunc stridens Zephyris aufert Notus. undique fervent      640 
 aequora, cum subitus trifida Neptunus in hasta 
caeruleum fundo caput extulit. 'hanc mihi Pallas 
et soror hanc,' inquit, 'mulcens mea pectora fletu 
abstulerint; veniant Phariae Tyriaeque carinae 
permissumque putent. quotiens mox rapta videbo      645 
 vela notis plenasque aliis clamoribus undas! 
non meus Orion aut saevus Pliade Taurus 
mortis causa novae; miseris tu gentibus, Argo, 
fata paras nec iam merito tibi, Tiphy, quietum 
ulla parens volet Elysium manesque piorum.'      650 
 haec ait et pontum pater ac turbata reponit 
litora depellitque Notos, quos caerulus horror 
et madido gravis unda sinu longeque secutus 
imber ad Aeoliae tendunt simul aequora portae. 
emicuit reserata dies caelumque resolvit      655 
 arcus et in summos redierunt nubila montes. 
iam placidis ratis exstat aquis, quam gurgite ab imo 
et Thetis et magnis Nereus socer erigit ulnis. 
ergo umeros ductor sacro velatur amictu 
Aesoniamque capit pateram, quam munere gaudens      660 
 liquerat hospitio pharetrasque rependerat auro 
Salmoneus, nondum ille furens, cum fingeret alti 
quadrifida trabe tela Iovis contraque ruenti 
aut Athon aut Rhodopen maestae nemora ardua Pisae 
aemulus et miseros ipse ureret Elidis agros.      665 
 hac pelago libat latices et talibus infit: 
'di, quibus undarum tempestatisque sonorae 
imperium et magno penitus par regia caelo, 
tuque, fretum divosque pater sortite biformes, 
seu casus nox ista fuit seu, volvitur axis      670 
 ut superum, sic stare~t opus~ tollique vicissim 
pontus habet seu te subitae nova puppis imago 
armorumque hominumque truces consurgere in iras 
impulit, haec luerim satis et tua numina, rector, 
iam fuerint meliora mihi. da reddere terris      675 
 has animas patriaeque amplecti limina portae! 
tum quocumque loco meritas tibi plurimus aras 
pascet honos, quantusque rotis horrendus equisque 
stas, pater, atque ingens utrimque fluentia Triton 
frena tenet, tantus nostras condere per urbes.'      680 
 dixerat haec. oritur clamor dextraeque sequentum 
verba ducis. sic cum stabulis et messibus ingens 
ira deum et Calabri populator Sirius arvi 
incubuit, coit agrestum manus anxia priscum 
in nemus et miseris dictat pia vota sacerdos.      685 
 ecce autem molli Zephyros descendere lapsu 
aspiciunt, volat immissis cava pinus habenis 
infinditque salum et spumas vomit aere tridenti; 
Tiphys agit tacitique sedent ad iussa ministri, 
qualiter ad summi solium Iovis omnia circum      690 
 prona parata deo, ventique imbresque nivesque 
fulguraque et tonitrus et adhuc in fontibus amnes. 
  At subitus curaque ducem metus acrior omni 
mensque mali praesaga quatit, quod regis adortus 
progeniem raptoque dolis crudelis Acasto      695 
 cetera nuda neci medioque in crimine patrem 
liquerit ac nullis inopem vallaverit armis, 
ipse procul nunc tuta tenens; ruat omnis in illos 
quippe furor. nec vana pavet trepidatque futuris. 
  Saevit atrox Pelias inimicaque vertice ab alto      700 
 vela videt nec qua se ardens effundere possit. 
nil animi, nil regna iuvant; fremit obice ponti 
clausa cohors telisque salum facibusque coruscat. 
haud secus, aerisona volucer cum Daedalus Ida 
prosiluit iuxtaque comes brevioribus alis,      705 
 nube nova linquente domos Minoia frustra 
infremuit manus et visu lassatur inani 
omnis eques plenisque redit Gortyna pharetris. 
quin etiam in thalamis primoque in limine Acasti 
fusus humo iuvenis gressus et inania signa      710 
 ore premit sparsisque legens vestigia canis 
'te quoque iam maesti forsan genitoris imago, 
nate,' ait 'et luctus subeunt suspiria nostri 
iamque dolos circumque trucis discrimina leti 
mille vides. qua te, infelix, quibus insequar oris?      715 
 non Scythicas ferus ille domos nec ad ostia Ponti 
tendit iter, falsae sed captum laudis amore 
te, puer, in nostrae durus tormenta senectae 
nunc lacerat. celsis an si freta puppibus essent 
pervia, non ultro iuvenes classemque dedissem?      720 
 o domus, o freti nequiquam prole penates!' 
dixit et extemplo furiis iraque minaci 
terribilis: 'sunt hic etiam tua vulnera, praedo, 
sunt lacrimae carusque parens!' simul aedibus altis 
itque reditque fremens rerumque asperrima versat.      725 
 Bistonas ad meritos cum cornua saeva Thyone&lt;us&gt; 
torsit et infelix iam mille furoribus Haemus, 
iam Rhodopes nemora alta gemunt, talem incita longis 
porticibus coniunxque fugit natique Lycurgum. 
  Tartareo tum sacra Iovi Stygiisque ferebat      730 
 manibus Alcimede tanto super anxia nato, 
siquid ab excitis melius praenosceret umbris. 
ipsum etiam curisque parem talesque prementem 
corde metus ducit, facilem tamen, Aesona coniunx. 
in scrobibus cruor et largus Phlegethontis operti      735 
 stagnat honos saevoque vocat grandaeva tumultu 
Thessalis exanimes atavos magnaeque nepotem 
Pleiones. et iam tenues ad carmina vultus 
extulerat maestosque tuens natumque nurumque 
talia libato pandebat sanguine Cretheus:      740 
 'mitte metus, volat ille mari, quantumque propinquat 
iam magis atque magis variis stupet Aea deorum 
prodigiis quatiuntque truces oracula Colchos. 
heu quibus ingreditur fatis, qui gentibus horror 
pergit! mox Scythiae spoliis nuribusque superbus      745 
 adveniet--cuperem ipse graves tum rumpere terras--, 
sed tibi triste nefas fraternaque turbidus arma 
rex parat et saevas irarum concipit ignes. 
quin rapis hinc animam et famulos citus effugis artus? 
i, meus es, iam te in lucos pia turba silentum      750 
 secretisque ciet volitans pater Aeolus arvis.' 
  Horruit interea famulum clamore supremo 
maesta domus, regemque fragor per moenia differt 
mille ciere manus et iam dare iussa vocatis. 
flagrantes aras vestemque nemusque sacerdos      755 
 praecipitat subitisque pavens circumspicit, Aeson 
quid moveat. quam multa leo cunctatur in arta 
mole virum rictuque genas et lumina pressit, 
sic curae subiere ducem, ferrumne capessat 
imbelle atque aevi senior gestamina primi      760 
 an patres regnique acuat mutabile vulgus. 
contra effusa manus haerensque in pectore coniunx 
'me quoque' ait 'casus comitem quicumque propinquat 
accipies nec fata traham natumque videbo 
te sine, sat caeli patiens, cum prima per altum      765 
 vela dedit, potui quae tantum ferre dolorem.' 
talia per lacrimas. et iam circumspicit Aeson, 
praeveniat quo fine minas, quae fata capessat 
digna satis; magnos obitus natumque domumque 
et genus Aeolium pugnataque poscere bella.      770 
 est etiam ante oculos aevum rudis altera proles, 
ingentes animos et fortia discere facta 
quem velit atque olim leti meminisse paterni. 
ergo sacra novat. veteris sub nocte cupressi 
sordidus et multa pallens ferrugine taurus      775 
 stabat adhuc, cui caeruleae per cornua vittae 
et taxi frons hirta comis; ipse aeger anhelans 
impatiensque loci visaque exterritus umbra. 
hunc sibi praecipuum gentis de more nefandae 
Thessalis in seros Ditis servaverat usus,      780 
 tergeminam cum placat eram Stygiasque supremo 
obsecrat igne domos, iamiam exorabile retro 
carmen agens; neque enim ante leves niger avehit umbras 
portitor et cunctae primis stant faucibus Orci. 
illum ubi terrifici superesse in tempore sacri      785 
 conspexit, statuit leto supremaque fatur 
ipse manu tangens damnati cornua tauri: 
'vos quibus imperium Iovis et non segne peractum 
lucis iter, mihi conciliis, mihi cognita bellis 
nomina magnorum fama sacrata nepotum      790 
 tuque, excite parens umbris, ut nostra videres 
funera et oblitos superum paterere dolores, 
da placidae mihi sedis iter meque hostia vestris 
conciliet praemissa locis! tu, nuntia sontum 
virgo Iovi, terras oculis quae prospicis aequis,      795 
 ultricesque deae Fasque et grandaeva Furorum 
Poena parens, meritis regis succedite tectis 
et saevas inferte faces! sacer effera raptet 
corda pavor nec sola mei gravia adfore nati 
arma ratemque putet. classes et Pontica signa      800 
 atque indignatos temerato litore reges 
mente agitet semperque metu decurrat ad undas 
arma ciens: mors sera viam temptataque claudat 
effugia et nostras nequeat praecurrere diras, 
sed reduces iam iamque viros auroque coruscum      805 
 cernat iter. stabo insultans et ovantia contra 
ora manusque feram. tum vobis siquod inausum 
arcanumque nefas et adhuc incognita leti 
sors superest, date fallaci pudibunda senectae 
exitia indecoresque obitus! non Marte nec armis      810 
 aut nati precor ille mei dignatus ut umquam 
ense cadat; quae fida manus, quae cara suorum 
diripiat laceretque senem nec membra sepulchro 
contegat. haec noster de rege piacula sanguis 
sumat et heu cunctae quas misit in aequora gentes!'      822 
adstitit et nigro fumantia pocula tabo      815 
 contigit ipsa gravi Furiarum maxima dextra, 
illi avide exceptum pateris hausere cruorem. 
  Fit fragor: inrumpunt sonitu, qui saeva ferebant 
imperia et strictos iussis regalibus enses. 
in media iam morte senes suffectaque leto      820 
 lumina et undanti revomentes veste cruorem 
conspiciunt primoque rudem sub limine rerum      823 
te, puer, et visa pallentem morte parentum 
diripiunt adduntque tuis. procul horruit Aeson 
excedens memoremque tulit sub nubibus umbram. 
  Cardine sub nostro rebusque abscisa supernis 
Tartarei sedet aula patris. non illa ruenti 
accessura polo, victam si volvere molem 
ingenti placet ore Chaos, quod pondere fessam      830 
 materiem lapsumque queat consumere mundum. 
hic geminae aeternum portae, quarum altera dura 
semper lege patens populos regesque receptat, 
ast aliam temptare nefas et tendere contra: 
rara et sponte patet, siquando pectore ductor      835 
 vulnera nota gerens, galeis praefixa rotisque 
cui domus aut studium mortales pellere curas, 
culta fides, longe metus atque ignota cupido, 
seu venit in vittis castaque in veste sacerdos. 
quos omnes levibus plantis et lampada quassans      840 
 progenies Atlantis agit. lucet via late 
igne dei, donec silvas et amoena piorum 
deveniant camposque, ubi sol totumque per annum 
durat aprica dies thiasique chorique virorum 
carminaque et quorum populis iam nulla cupido.      845 
 has pater in sedes aeternaque moenia natum 
inducitque nurum. tum porta quanta sinistra 
poena docet maneat Pelian, quot limine monstra. 
mirantur tantos strepitus turbamque ruentem 
et loca et infernos almae virtutis honores.
 
 
 
 
 
	 Valerius Flaccus 
	 The Latin Library 
	 The Classics Page