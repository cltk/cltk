Martyrium Ricardi Archiepiscopi
		 

		 
		 
	 
	
 

 MARTYRIUM RICARDI ARCHIEPISCOPI 
Clement Maidstone
 

 

 
 Hae fuerunt causae, quare decollatus est archiepiscopus Ricardus Scrope 
 
Prima causa fuit, quod consulit regi ad poenitendum, et ad satisfaciendum pro perjurio quo juravit

in villa de Chestre per sacramentum corporis Domini, quod non rebelleret nec deponi consentiret

regem Ricardum; cujus contrarium fecit, cogendo regem

Ricardum resignare coronam in

parliamento in crastino Sancti Michaelis anno Domini millesimo CCCLXXXXIX., per attornatum,

et eodem rege Ricardo in Turri London incluso medio tempore; et tamen fidelitatem ante eidem

regi Ricardo juravit in praesentia domini Thomae Arundell archiepiscopi Cantuarensis, et

multorum nobilium.
 

 
2. Item, optavit idem archiepiscopus, Ricardus Scrope, quod corona regni restitueretur rectae

lineae, vel cursui, et ecclesia Anglicana haberet suas

libertates, privilegia et consuetudines

secundum justas leges regni Angliae ab antiquo usitatas. 
 

 
3. Item, quod domini regni et magnates judicarentur per pares suos cum deliberatione justa

aliorum dominorum illis aequalium.
 

 
4. Item, quod clerus et communitas regni non sint oppressi per exactiones et taxas decimarum,

quintadecimarum, et subsidiorum, nec per alias impositiones iniquas, eo modo quo jam

opprimuntur. Anno post coronationem suam idem rex habuit unam decimam, et aliquando duas in

uno anno, licet in primo introitu juravit idem rex, quod in tempore vitae suae, in quantum

impedire possit, quod nunquam solveret ecclesia Anglicana decimam, nec populus taxam: et istud

juravit in castro de Knaresburgh juxta Eboracum
 

 
5. Item, quod, corona restituta rectae lineae, certi sapientes, qui sciunt honores et haberent

scientiam, assignarentur; alii cupidi et avari ac ambitiosi, qui volunt dicere et facere quae regi

placent et non Deo, sed ut ipsimet ditarentur, amoverentur.
 

 
6. Item, quod vicecomites in quolibet comitatu libere eligerentur absque coercione domini regis

seu baronum.
 

 
7. Item, quod barones, nobiles, et communitas regni in suis causis haberent in parliamento liberam

disponendi facultatem.
 

 

 
 Hic incipit Martyrium praedicti Ricardi archiepiscopi 
 

 
Anno Domini MCCCCV., VIII. die mensis Junii, scilicet in die Sancti Willelmi Confessoris, quae

tunc fuit feria secunda Pentecostes, magister Ricardus Scrope, baccalarius Oxoniae artium, doctor

utriusque juris Cantabrigiae, advocatus pauperum nuper in curia Romana, et deinde Lichfeldiae

episcopus, et postea archiepiscopus Eboracensis, decollatus est extra muros prope Eboracum. 

Henricus enim Quartus, rex Angliae, in camera manerii dicti archiepiscopi, quod

vocatur Bishopsthorp juxta Eboracum, mandavit Willelmo Gascoyne armigero, adtunc justitiaro

principali Angliae, ut sententiam mortis de praefato archiepiscopo proferret tanquam de proditore

regis; qui hoc recusavit, et sic sibi respondit: "Nec vos, domine mi rex, nec aliquis nomine vestro

vester ligeus, potestis licite secundum jura regni aliquem episcopum ad mortem judicare." Unde

praefatum archiepiscopum judicare omnino renuit. Quare idem rex ira vehementi exarsit versus

eundum judicem, cujus memoria sit in benedictionem in saecula saeculi. Et statim mandavit

domino Willelmo Fulthorp, militi et non judici, ut eodem die, scilicet feria secunda hebdomadis

Pentecostes, qui fuit dies octavus mensis Junii, sententiam mortis in aula praefati manerii in

archiepiscopum, quem vocavit proditorem, proferret. Et cum praedictus Willelmus Gascoyne,

judex principalis Angliae, omnino renuit, praedictus dominus Willelmus Fulthorp in loco judicis

sedit, et archiepiscopum adduci praeceperat. Quo archiepiscopo coram ipso nudo capite stante,

hanc sententiam, ipso audiente et omnibus circumstantibus, protulit: "Te, Ricardum, proditorem

regis, ad mortem judicamus, et ex praecepto regis decollari mandamus." Haec audiens

archiepiscopus, hanc orationem publice dixit: "Deus justus et verus scit me nunquam intendisse

malum contra personam regis nunc Henrici Quarti." (Quibus verbis archiepiscopi patet

communem famam tunc fuisse ubique. Intentio tamen archiepiscopi fuit adire regem cum caeteris

dominis, qui ad hoc congregarentur, ut peteret a rege reformationem malorum in regno tunc

existentium; quia tunc erant dissensiones inter dominos et specialiter inter dominum Nevill et

comitem Marescallum. Quare archiepiscopus dixit populo

suo seipsum equitare cum multitudine.) Et post praedicta verba dixit saepius circumstantibus: 

"Oretis, ut Deus Omnipotens non vindicet

mortem meam in rege nec in suis." Quae verba saepe repetiit, deprecando simul prothomartyri

Stephano, qui pro lapidantibus deprecatus est. Et postea

eadem die, circa meridiem, ductus est

super equum valoris xl. d., sine sella; et gratias agens, dixit quod "Nunquam placuit mihi melius

equus quam iste placet." Et Psalmum, Exaudi

secundum , decantavit, sic equitando cum

capistro et in blodia chimera et manicis chimerae ejusdem coloris existentibus. Vestem tamen

lineam, qua utuntur episcopi, non sinebant archiepiscopum uti. Et sic, cum capicio humeros suos

pendente, ductus est, sicut ovis ad victimam, qui vero non aperuit os suum, nec ad vindictam, nec

ad excommunicationis sententiam. Qui cum ad locum

decollationis pervenisset, dixit: 

"Omnipotens Deus, tibi offero meipsum et causas pro quibus patior, et veniam a Te peto pro

omnibus peccatis et indulgentiam a me commissis sive omissis." Et tunc capuciam et

tunicam ad

terram deposuit: et suo decollatori, Thomae Alman nuncupato, dixit: "Fili, mortem meam Deus

tibi remittat!" et "Ego tibi remitto; tamen deprecor, ut [des] mihi cum gladio tuo quinque vulnera

in collo meo, quae sustinere cupio pro amore Domini mei Jhesu Christi, Qui pro nobis, obediens

Patri usque ad mortem, quinque vulnera principalia

sustinuit." Et tribus vicibus osculatus est eum; 

et positis genibus orabat dicens: "In manus tuas, dulcissime Jhesu, commendo spiritum

meum," 

junctis manibus, et elevatis oculis in caelum; et mox extendit collum, genuflectendo, et cancellatis

manibus super pectus suum, decollator cum gladjo eum quinquies in collo percussit una et eadem

carnis divisione. Et in quinta percussione caput ad

terram cadit, corpus super dexterum latus.

 

Erant enim ibi quinque seliones cum ordeo ubi fuit archipraesul decollatus, qui erant pedibus

conculcantium in die decollationis suae penitus destructi, sed tamen in autumno, absque aliquo

opere, Deus ex Sua gratia tale incrementum dedit supra communem usum, ut aliqui calami

quinque, aliqui quatuor spicas ordei produxerunt, et qui pauciores, minus tamen quam duas spicas

non produxerunt. 
 

 
Eo tempore quo fuit decollatus, idem rex horribili lepra percussus est equitando versus

Ripon; et

videbatur quod quidam percussit eum sensibiliter; et hac de causa pernoctabat in villa de

Hamerton per septem miliaria ab Eboraco distante; et nocte eadem sequente horribiliter idem rex

vexabatur, in tantum quod clamore magno camerarios suos excitavit, qui surgentes omnia

luminaria in camera et aula sine lumine et sine igne invenerunt, et regi theriacum in vino vocato

 vernage dederunt; et in crastino ad Ripon

equitavit valde inf irmus, ubi permansit per

septem dies. Et quando Georgius Plumpton, qui regem octavo die decollationis praedictae vidit,

( sic ) quod in facie et in manibus praedicti regis magnae pustulae leprosae crescebant, et

praeminebant quasi capita mamillarum. Et qui ista vidit

et audivit, testimonium perhibuit,

Stephanus Cotinham alias Pa1mer; qui haec magistro Thomae Gascoyne, sacrae Theologiae

professori, retulit.
 

 
In nocte vero tertia post praedictam decollationem apparuit idem archiepiscopus Johanni Sibson in

domo sua apud Roclyfe, praecipiens eidem ut peccatum

suum de cogitatione homicidii

poenitentiario Eboracensi confiteretur; "Quia," inquit, "triginta annis elapsis de dicto proposito

indies insidias parasti ad occidendum talem hominem. Sed quia in opere non complevisti,

peccatum non esse putasti, nec confessus es. Ideo poenitere, et confitere, ne forte damneris." 

Hoc idem Johannes Sybson narravit in audentia plurimorum; et praecepit ei, ut offerret candelam

ceream super sepulchrum ejus; et quod asportaret truncos, quos homines super sepulchrum ejus

posuerunt ne homines ibidem adorarent vel offerrent. 

Quae idem Johannes, solus et senex

dierum, asportavit et removit, licet et aliqua ipsorum vix tres fortes homines levare potuerunt, et

coram altari Beatae Virginis Mariae ibidem in ecclesia deposuit; ac per xiiij. vices eidem Johanni

idem sanctus archipraesul apparuit. Et virgo moriebatur idem archiepiscopus, ut per

confessionem ejusdem cognitum est. 
 

 
Anno Dominicae Incarnationis MCCCCV. decollatus est felicis recordationis dominus Ricardus

Scrope, legum doctor, ex praecepto et consensu Henrici regis Angliae, post cujus felicem mortem

multimoda miraculorum gloria declaratam, idem rex, saniori consilio quorundam sibi assistentium

ad se reversus, poenitudinem quandam assumpsisse videatur; misitque ad sedem Apostolicam

nuntios solennes pro absolutione obtinenda, scilicet tam pro injuria Christi ecciesiae lata, quam

pro reatu quem contraxit praecipiendo mortem praedicti sanctissimi praesulis, necnon contra

omnia jura sibi nequiter procurata. Cum vero Romanus

pontifex nuntiorum verba audisset,

ingemuit, et plurimas effundens lacrymas cum maximo moerore dixit: "Heu! heu! Quod in

diebus meis tanto scelere Christi sponsa sit impiorum manibus tam turplter obscurata!" Et his

dictis recessit. Cumque dicti nuntii regis nudis pedibus capitibus discoopertis, et vestibus

tantummodo lineis induti, veniam, indulgentiamque et absolutionem postulassent, et nullatenus

profecissent; tandem preces precibus immergentes, et pretiosa munera cardinalibus et cubiculariis

distribuentes, sub hac tantummodo conditione

plenarium indulgentiam eidem rege obtinuerunt, ut

idem rex, tactis sacrosanctis reliquiis Sanctorum, juraret tria nova monasteria construere acrioris

observantiae Christianitatis in honore trium Festorum principalium; et quod dotaret ipsa

monasteria absque ulla oneris impositione, ut religiosi in eisdem degentes cum omnium pace et

animorum quiete Deo gratuitis obsequiis deservirent. Reversi nuntii, omnia referunt, regique

praecepta Apostolica, et salutis aeternae januam sibi apertam. Quae omnia libentissime suscepit,

et ipse juravit fideliter completurum. Sed quid proficit infirmo sua detegere vulnera, nisi sanitatis

remedia voluerit adhibere? Nam usque ad extremam vitae suae horam idem rex Henricus Quartus

et propriae animae remedium, et publicum juramentum, et Apostolicum neglexit mandatum, et

mortuus est.
 

 
Post mortem ejusdem regis accidit quoddam mirabile ad praedicti Ricardi archipraesulis gloriam

declarandam, et aeternae memoriae commemdandam. Nam infra triginta dies post mortem dicti

regis Henrici Quarti venit quidam vir de familia ejusdem ad domum Sanctae Trinitatis de

Howndeslowe vescendi causa, et cum in prandio sermocinarentur circumstantes

de probitate morum ipsius regis, respondit praedictus vir cuidam armigero vocato Thomae

Maydestone in eadem mensa tunc sedenti: "Si fueerit vir bonus, novit Deus; sed hoc verissime

scio, quod cum a Westmonasterio corpus ejus versus Cantuarium in parva navicula portaretur,

ibidem sepeliendum, ego fui unus de tribus personis qui projecerunt corpus ipsius in mare inter

Berkingum et Gravesende." Et addidit cum juramento: "Tanta tempestas ventorum et fluctuum

irruit super nos, quod multi nobiles sequentes nos in naviculis octo in numero dispersi sunt, ut vix

mortis periculum evaserunt. Nos vero qui eramus cum corpore, in desperatione vitae nostrae

positi, cum assensu projecimus illud in mare; et facta est tranquillitas magna. Cistam vero, in qua

jacebat, panno deaurato coopertam cum maximo honore Cantuariam deportavimus, et sepelivimus

eam." Dicant ergo monachi Cantuariae, quod

sepulchrum regis Henrici Quarti est apud nos, non

corpus; sicut dixit Petrus de Sancto David Act. 2o. 

Deus Omnipotens est testis et judex quod

ego, Clemens Maydestone, vidi virum illum, et audivi ipsum jurantem patri meo, Thomae

Maydestone, omnia praedicta fore vera.
 

 

 
 From the pages of Stephen K. Wright on The Martyrdom of Archbishop Richard Scrope , which contain (in addition to the Latin text) an English translation and commentary. 
 

 

 
 
 
	 Medieval Latin 
	 The Latin Library 
	 The Classics Page