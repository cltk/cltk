Plautus: Pseudolus
		 
		 
		 
	 
	
 
 T. MACCI PLAVTI PSEVDOLVS
 M. IUNIO. M. FIL. PR. URB. 
AC. M. 

 

 
 PERSONAE 
 

 
 PSEVDOLVS SERVVS 
 CALIDORVS ADVLESCENS 
 BALLIO LENO 
 SIMO SENEX 
 CALLIPHO SENEX 
 HARPAX SERVVS 
 CHARINVS ADVLESCENS 
 PVER 
 COCVS 
 SIMIA SERVVS 
 

 
 ARGVMENTVM I 
 

 
 P raesentis numerat quindecim miles minas, 
 S imul consignat symbolum, ut Phoenicium 
 E i det leno, qui eum cum relicuo adferat. 
 V enientem caculam intervortit symbolo, 
 D icens Syrum se Ballionis, Pseudolus 
 O pemque erili ita tulit; nam Simmiae 
 L eno mulierem, quem is supposuit, tradidit. 
 V enit Harpax verus: res palam cognoscitur, 
 S enexque argentum, quod erat pactus, reddidit.
 

 
 ARGVMENTVM II 
 

 
Calidorus iuvenis meretricem Phoenicium 
ecflictim deperibat, nummorum indigus; 
eandem miles, qui viginti mulierem 
minis mercatus abiit, solvit quindecim. 
scortum reliquit ad lenonem ac symbolum, 
ut qui attulisset signum simile cetero 
cum pretio, secum aveheret emptam mulierem. 
mox missus ut prehendat scortum a milite 
venit calator militaris. hunc dolo 
adgreditur adulescentis servus Pseudolus 
tamquam lenonis atriensis: symbolum 
aufert, minasque quinque acceptas mutuas 
dat subditicio caculae cum symbolo; 
lenonem fallit sychophanta cacula. 
scorto Calidorus potitur, vino Pseudolus.
 

 

 
 PROLOGVS 
 

 
Exporgi meliust lumbos atque exsurgier: 
Plautina longa fabula in scaenam venit.
 

 

 
 ACTVS I 
 

 
 I.i 
 PSEVDOLVS Si ex te tacente fieri possem certior, 
ere, quae miseriae te tam misere macerent, 
duorum labori ego hominum parsissem lubens,   5 
mei te rogandi et tis respondendi mihi; 
nunc quoniam id fieri non potest, necessitas 
me subigit ut te rogitem. responde mihi: 
quid est quod tu exanimatus iam hos multos dies 
gestas tabellas tecum, eas lacrumis lavis,     10 
neque tui participem consili quemquam facis? 
eloquere, ut quod ego nescio id tecum sciam. 
 CALIDORVS Misere miser sum, Pseudole. PS. Id te Iuppiter 
prohibessit. CAL. Nihil hoc Iovis ad iudicium attinet: 
sub Veneris regno vapulo, non sub Iovis.     15 
 PS. Licet me id scire quid sit? nam tu me antidhac 
supremum habuisti comitem consiliis tuis. 
 CAL. Idem animus nunc est. PS. Face me certum quid tibist; 
iuvabo aut re aut opera aut consilio bono. 
 CAL. Cape has tabellas, tute hinc narrato tibi   20 
quae me miseria et cura contabefacit. 
 PS. Mos tibi geretur. sed quid hoc, quaeso? CAL. Quid
est? 
 PS. Vt opinor, quaerunt litterae hae sibi liberos: 
alia aliam scandit. CAL. Ludis iam ludo tuo? 
 PS. Has quidem pol credo nisi Sibulla legerit,  25 
interpretari alium posse neminem. 
 CAL. Cur inclementer dicis lepidis litteris 
lepidis tabellis lepida conscriptis manu? 
 PS. An, opsecro hercle, habent quas gallinae manus? 
nam has quidem gallina scripsit. CAL. Odiosus mihi es. 30 
lege vel tabellas redde. PS. Immo enim pellegam. 
advortito animum. CAL. Non adest. PS. At tu cita. 
 CAL. Immo ego tacebo, tu istinc ex cera cita; 
nam istic meus animus nunc est, non in pectore. 
 PS. Tuam amicam video, Calidore. CAL. Vbi ea est, opsecro? 35 
 PS. Eccam in tabellis porrectam: in cera cubat. 
 CAL. At te di deaeque quantumst&#151; PS. Servassint quidem. 
 CAL. Quasi solstitialis herba paulisper fui: 
repente exortus sum, repentino occidi. 
 PS. Tace, dum tabellas pellego. CAL. Ergo quin legis?  40 
 PS. 'Phoenicium Calidoro amatori suo 
per ceram et lignum litterasque interpretes 
salutem mittit et salutem abs te expetit, 
lacrumans titubanti animo, corde et pectore.' 
 CAL. Perii, salutem nusquam invenio, Pseudole,   45 
quam illi remittam. PS. Quam salutem? CAL. Argenteam. 
 PS. Pro lignean salute vis argenteam 
remittere illi? vide sis quam tu rem geras. 
 CAL. Recita modo: ex tabellis iam faxo scies 
quam subito argento mi usus invento siet.   50 
 PS. 'Leno me peregre militi Macedonio 
minis viginti vendidit, voluptas mea; 
et prius quam hinc abiit, quindecim miles minas 
dederat; nunc unae quinque remorantur minae. 
ea causa miles hic reliquit symbolum,     55 
expressam in cera ex anulo suam imaginem, 
ut qui huc adferret eius similem symbolum, 
cum eo simul me mitteret. ei rei dies 
haec praestituta est, proxuma Dionysia.' 
cras ea quidem sunt. CAL. Prope adest exitium mihi, 60 
nisi quid mihi in te est auxili. PS. Sine pellegam. 
 CAL. Sino, nam mihi videor cum ea fabularier; 
lege: dulce amarumque una nunc misces mihi. 
 PS. 'Nunc nostri amores mores consuetudines, 
[iocus ludus sermo suavisaviatio]     65 
compressiones artae amantum corporum, 
teneris labellis molles morsiunculae, 
[nostrorum orgiorum&#151;iunculae]     67a 
papillarum horridularum oppressiunculae, 
harunc voluptatum mi omnium atque itidem tibi 
distractio discidium vastities venit,    70 
nisi quae mihi in test aut tibist in me salus. 
haec quae ego scivi ut scires curavi omnia; 
nunc ego te experiar quid ames, quid simules. vale.' 
 CAL. Est misere scriptum, Pseudole. PS. O, miserrime. 
 CAL. Quin fles? PS. Pumiceos oculos habeo: non queo  75 
lacrumam exorare ut expuant unam modo. 
 CAL. Quid ita? PS. Genus nostrum semper siccoculum fuit. 
 CAL. Nilne adiuvare me audes? PS. Quid faciam tibi? 
 CAL. Eheu. PS. Eheu? id quidem hercle ne parsis: dabo. 
 CAL. Miser sum, argentum nusquam invenio mutuom.  80 
 PS. Eheu. CAL. Neque intus nummus ullus est. PS. 
Eheu. 
 CAL. Ille abducturus est mulierem cras. PS. Eheu. 
 CAL. Istocine pacto me adiuvas? PS. Do id quod mihi est; 
nam is mihi thensaurus iugis in nostra est domo. 
 CAL. Actum est de me hodie. sed potes nunc mutuam  85 
drachumam dare unam mihi, quam cras reddam tibi? 
 PS. Vix hercle, opinor, si me opponam pignori. 
sed quid ea drachuma facere vis? CAL. Restim volo 
mihi emere. PS. Quam ob rem? CAL. Qui me faciam pensilem. 
certum est mihi ante tenebras tenebras persequi.    90 
 PS. Quis mi igitur drachumam reddet, si dedero tibi? 
an tu te ea causa vis sciens suspendere 
ut me defraudes, drachumam si dederim tibi? 
 CAL. Profecto nullo pacto possum vivere, 
si illa a me abalienatur atque abducitur.       95 
 PS. Quid fles, cucule? vives. CAL. Quid ego ni fleam, 
quoi nec paratus nummus argenti siet 
neque libellai spes sit usquam gentium? 
 PS. Vt litterarum ego harum sermonem audio, 
nisi tu illi lacrumis fleveris argenteis,    100 
quod tu istis lacrumis te probare postulas, 
non pluris refert quam si imbrem in cribrum geras. 
verum ego te amantem, ne pave, non deseram. 
spero alicunde hodie me bona opera aut hac mea 
tibi inventurum esse auxilium argentarium.   105 
atque id futurum unde unde dicam nescio, 
nisi quia futurum est: ita supercilium salit. 
 CAL. Vtinam quae dicis dictis facta suppetant. 
 PS. Scis tu quidem hercle, mea si commovi sacra, 
quo pacto et quantas soleam turbellas dare.   110 
 CAL. In te nunc omnes spes sunt aetati meae. 
 PS. Satin est, si hanc hodie mulierem efficio tibi 
tua ut sit, aut si tibi do viginti minas? 
 CAL. Satis, si futurumst. PS. Roga me viginti minas, 
ut me effecturum tibi quod promisi scias.   115 
roga, opsecro hercle. gestio promittere. 
 CAL. Dabisne argenti mi hodie viginti minas? 
 PS. Dabo. molestus nunciam ne sis mihi. 
atque hoc, ne dictum tibi neges, dico prius: 
si neminem alium potero, tuom tangam patrem.  120 
 CAL. Di te mihi semper servent. verum, si potest, 
pietatis causa&#151;vel etiam matrem quoque. 
 PS. De istac re in oculum utrumvis conquiescito. 
 CAL. Oculum anne in aurem? PS. At hoc pervolgatumst minus. 
nunc, ne quis dictum sibi neget, dico omnibus   125 
pube praesenti in contione: omni poplo, 
omnibus amicis notisque edico meis, 
in hunc diem a me ut caveant, ne credant mihi. 
 CAL. St, tace opsecro hercle. PS. Quid negoti est? CAL. 
Ostium  129-130 
lenonis crepuit. PS. Crura mavellem modo.   131 
 CAL. Atque ipse egreditur intus, periuri caput.
 

 
 I.ii 
 BALLIO Exite, agite exite, ignavi, male habiti et male conciliati, 
quorum numquam quicquam quoiquam venit in mentem ut recte faciant, 
quibus, nisi ad hoc exemplum experior, non potest usura usurpari.   135 
neque ego homines magis asinos numquam vidi, ita plagis costae callent: 
quos quom ferias, tibi plus noceas; eo enim ingenio hi sunt flagritribae, 
qui haec habent consilia, ubi data occasiost, rape clepe tene 
harpaga bibe es fuge: hoc 
est eorum opus, ut mavelis lupos apud ovis linquere,  140 
quam hos domi custodes. 
at faciem quom aspicias eorum, hau mali videntur: opera fallunt. 
nunc adeo hanc edictionem nisi animum advortetis omnes, 
nisi somnum socordiamque ex pectore oculisque exmovetis, 
ita ego vestra latera loris faciam ut valide varia sint,   145 
ut ne peristromata quidem aeque picta sint Campanica 
neque Alexandrina beluata tonsilia tappetia. 
atque heri iam edixeram omnibus dederamque eas provincias, 
verum ita vos estis praediti callenti ingenio improbi, 
officium vestrum ut vos malo cogatis commonerier;   150 
nempe ita animati estis vos: vincitis duritia hoc atque me. 
hoc sis vide, ut alias res agunt. hoc agite, hoc animum advortite, 
huc adhibete auris quae ego loquor, plagigera genera hominum. 
numquam edepol vostrum durius tergum erit quam terginum hoc meum. 
quid nunc? doletne? em sic datur, si quis erum servos spernit.   155 
adsistite omnes contra me et quae loquar advortite animum. 
tu qui urnam habes aquam ingere, face plenum ahenum sit coco. 
te cum securi caudicali praeficio provinciae. 
 SERVVS At haec retunsast. BAL. Sine siet; itidem vos
quoque estis plagis 
  [omnes]: 
numqui minus ea gratia tamen omnium opera utor?     160 
tibi hoc praecipio ut niteant aedes. habes quod facias: propera, abi
intro. 
tu esto lectisterniator. tu argentum eluito, idem exstruito. 
haec, quom ego a foro revortar, facite ut offendam parata, 
vorsa sparsa, tersa strata, lautaque unctaque omnia ut sint. 
nam mi hodie natalis dies est, decet eum omnis vos concelebrare. 165 
pernam callum glandium sumen facito in aqua iaceant. satin audis? 
magnifice volo me viros summos accipere, ut mihi rem esse reantur. 
intro abite atque haec cito celerate, ne mora quae sit, cocus cum veniat; 
ego eo in macellum, ut piscium quidquid ibist pretio praestinem. 
i, puere, prae; ne quisquam pertundat cruminam cautiost.    170 
vel opperire, est quod domi dicere paene fui oblitus. 
auditin? vobis, mulieres, hanc habeo edictionem. 
vos, quae in munditiis, mollitiis deliciisque aetatulam agitis, 
viris cum summis, inclutae amicae, nunc ego scibo atque hodie experiar, 
quae capiti, quae ventri operam det, quae suae rei, quae somno studeat;  175 
quam libertam fore mihi credam et quam venalem, hodie experiar. 
facite hodie ut mihi munera multa huc ab amatoribus conveniant. 
nam nisi mihi penus annuos hodie ~ convenit, cras populo prostituam
vos. 
natalem scitis mi esse diem hunc: ubi isti sunt quibus vos oculi estis, 
quibus vitae, quibus deliciae estis, quibus savia, mammia, mellillae?  180 
maniplatim mihi munerigeruli facite ante aedis iam hic adsint. 
cur ego vestem, aurum atque ea quibus est vobis usus, prahibeo? aut
quid mi 
domi nisi malum vestra operast hodie? improbae vini modo cupidae estis: 
eo vos ~ vestros panticesque adeo madefactatis, quom ego sim hic siccus. 
nunc adeo hoc factust optumum, ut nomine quemque appellem suo,  185 
ne dictum esse actutum sibi quaepiam vostrarum mihi neget: 
advortite animum cunctae. 
principio, Hedytium, tecum ago, quae amica es frumentariis, 
quibus cunctis montes maxumi [acervi] frumenti sunt domi: 
fac sis sit delatum huc mihi frumentum, hunc annum quod satis,  190 
mi et familiae omni sit meae, atque adeo ut frumento afluam, 
ut civitas nomen mihi commutet meque ut praedicet 
lenone ex Ballione regem Iasonem. 
 CAL. Audin, furcifer quae loquitur? satin magnificus tibi videtur? 
 PSEVD. Pol iste, atque etiam malificus.     195 
sed tace atque hanc rem gere.          195a 
 BAL. Aeschrodora, tu quae amicos tibi habes lenonum aemulos 
lanios, qui, item ut nos iurando, iure malo male quaerunt rem, audi: 
nisi carnaria tria gravida tegoribus onere uberi hodie 
mihi erunt, cras te quasi Dircam olim, ut memorant, duo gnati Iovis 
devinxere ad taurum, item ego te distringam ad carnarium;    200 
id tibi profecto taurus fiet. CAL. Nimis sermone huius ira incendor. 
 PS. Huncine hic hominem pati 
colere iuventutem Atticam? 
ubi sunt, ubi latent quibus aetas integra est, qui amant a lenone? 
quin conveniunt? quin una omnes peste hac populum hunc liberant? 
sed nimium stultus, nimis fui     205 
indoctus: illine audeant 
id facere quibus ut serviant     205a 
suos amor cogit? 
[simul prohibet faciant adversum eos quod nolunt] 
 CAL. Vah tace. PS. Quid est? 
 CAL. Male morigeru's mihi, quom sermoni huius obsonas. 
 PS. Taceo. CAL. At taceas malo multo quam tacere dicas.
 BAL. 
Tu autem, 
Xystilis, fac ut animum advortas, quoius amatores olivi   210 
denamin domi habent maxumam. 
si mihi non iam huc culleis 
oleum deportatum erit, 
te ipsam culleo ego cras faciam ut deportere&#151;in pergulam; 
ibi tibi adeo lectus dabitur, ubi tu hau somnum capias, sed ubi  215 
usque ad languorem&#151;tenes 
quo se haec tendant quae loquor. 
ain, excetra tu? quae tibi amicos tot habes tam probe oleo onustos, 
num quoipiam est hodie tua tuorum opera conservorum 
nitidiusculum caput? aut num ipse ego pulmento utor magis   220 
unctiusculo? sed scio, tu oleum hau magni pendis, vino 
te devincis. sine modo, 
reprehendam hercle ego cuncta una opera, nisi quidem hodie tu omnia 
facis effecta haec ut loquor. 
tu autem, quae pro capite argentum mihi iam iamque semper numeras, 225 
ea pacisci modo scis, sed quod pacta es non scis solvere, 
Phoenicium, tibi ego haec loquor, deliciae summatum virum: 
nisi hodie mi ex fundis tuorum amicorum omne huc penus adfertur, 
cras Phoenicium poeniceo corio invises pergulam.
 

 
 I.iii 
 CAL. Pseudole, non audis quae hic loquitur? PS. Audio,
ere, equidem  230 
  atque animum advorto. 
 CAL. Quid mi es auctor, huic ut mittam, ne amicam hic meam prostituat? 
 PS. Nil curassis, liquido es animo: ego pro me et pro te curabo. 
iam diu ego huic bene et hic mihi volumus, et amicitia est antiqua: 
mittam hodie huic suo die natali malam rem magnam et maturam. 
 CAL. Quid opust? PS. Potin aliam rem ut cures? CAL. 
At&#151; PS. Bat. 235 
 CAL. Crucior. PS. Cor dura. 
 CAL. Non possum. PS. Fac possis. CALL. Quonam
pacto possim? PS. Vince 
 animum. 
in rem quod sit praevortaris quam in re advorsa animo auscultes. 
 CA. Nugae istaec sunt: non iucundumst nisi amans facit stulte.
 PS. 
Pergin? 
 CAL. O Pseudole mi, sine sim nihili, 
mitte me sis. PS. Sino, modo ego abeam. 
 CAL. Mane, mane, iam ut voles med esse ita ero. PS. Nunc
tu sapis. 240 
 BAL. It dies; ego mihi cesso. 
i prae, puere. CAL. Heus, abit. quin revocas? 
 PS. Quid properas? placide. CAL. At prius quam abeat. 
 BAL. Quid [hoc], malum, tam placide is, puere? 
 PS. Hodie nate, heus, hodie nate, tibi ego dico, heus, hodie
nate, 
redi et respice ad nos. tametsi occupatu's, 
moramur. mane, em conloqui qui volunt te.  245 
 BAL. Quid hoc est? quis est qui moram mi occupato 
molestam optulit? PS. Qui tibi sospitalis 
fuit. BAL. Mortuost qui fuit: qui sit usust. 
 PS. Nimis superbe. BAL. Nimis molestus. CAL. Reprehende
hominem, 
 adsequere. BAL. I puere. 
 PS. Occedamus hac obviam. BAL. Iuppiter te  250 
perdat, quisquis es. PS. Te volo. BAL. At vos ego ambos. 
vorte hac te, puere. PS. Non licet conloqui te? 
 BAL. At mihi non lubet. PS. Sin tuamst quippiam in rem? 
 BAL. Licetne, opsecro, bitere an non licet? PS. Vah, 
manta. BAL. Omitte. CAL. Ballio, audi. BAL. Surdus
sum ~ profecto  255 
 inanilogistae. 
 CAL. Dedi dum fuit. BAL. Non peto quod dedisti. 
 CAL. Dabo quando erit. BAL. Ducito quando habebis. 
 CAL. Eheu, quam ego malis perdidi modis 
quod tibi detuli et quod dedi. BAL. Mortua 
verba re nunc facis; stultus es, rem actam agis.  260 
 PS. Nosce saltem hunc quis est. BAL. Iam diu scio 
qui fuit: nunc qui sit ipsus sciat. 
ambula tu. PS. Potin ut semel modo, 
Ballio, huc cum lucro respicias? 
 BAL. Respiciam istoc pretio; nam si sacruficem summo Iovi 265 
atque in manibus exta teneam, ut poriciam, interea loci 
si lucri quid detur, potius rem divinam deseram. 
non potest pietati opsisti huic, utut res sunt ceterae. 
 PS. Deos quidem, quos maxume aequom est metuere, eos minimi
facit. 
 BAL. Compellabo. salve multum, serve Athenis pessume.  270 
 PS. Di te deaeque ament vel huius arbitratu vel meo, 
vel, si dignu's alio pacto, neque ament nec faciant bene. 
 BAL. Quid agitur, Calidore? CAL. Amatur atque egetur
acriter. 
 BAL. Misereat, si familiam alere possim misericordia. 
 PS. Heia, scimus nos quidem te qualis sis; ne praedices.  275 
sed scin quid nos volumus? BAL. Pol ego propemodum: ut male
sit mihi. 
 PS. Et id et hoc quod te revocamus. quaeso animum advorte. BAL. 
Audio. 
atque in pauca, ut occupatus nunc sum, confer quid velis. 
 PS. Hunc pudet, quod tibi promisit quaque id promisit die, 
quia tibi minas viginti pro amica etiam non dedit.     280 
 BAL. Nimio id quod pudet facilius fertur quam illud quod piget. 
non dedisse istunc pudet: me quia non accepi piget. 
 PS. At dabit, parabit: aliquot hos dies manta modo. 
nam hic id metuit, ne illam vendas ob simultatem suam. 
 BAL. Fuit occasio, si vellet, iam pridem argentum ut daret. 285 
 CAL. Quid, si non habui? BAL. Si amabas, invenires mutuom, 
ad danistam devenires, adderes faenusculum, 
surruperes patri. PS. Surruperet hic patri, audacissume? 
non periclumst ne quid recte monstres. BAL. Non lenoniumst. 
 CAL. Egon patri surrupere possim quicquam, tam cauto seni?  290 
atque adeo, si facere possim, pietas prohibet. BAL. Audio. 
pietatem ergo istam amplexator noctu pro Phoenicio. 
sed cum pietatem te amori video tuo praevortere, 
omnes &lt;homines> tibi patres sunt? nullus est tibi quem roges 
mutuom argentum? CAL. Quin nomen quoque iam interiit mutuom. 295 
 PS. Heus tu, postquam hercle isti a mensa surgunt satis poti
viri, 
qui suom repetunt, alienum reddunt nato nemini, 
postilla omnes cautiores sunt, ne credant alteri. 
 CAL. Nimis miser sum, nummum nusquam reperire argenti queo; 
ita miser et amore pereo et inopia argentaria.    300 
 BAL. Eme die caeca hercle olivom, id vendito oculata die: 
iam hercle vel ducentae fieri possunt praesentes minae. 
 CAL. Perii, annorum lex me perdit quinavicenaria. 
metuont credere omnes. BAL. Eadem est mihi lex: metuo credere. 
 PS. Credere autem? eho an paenitet te, quanto hic fuerit usui?  305 
 BAL. Non est usu quisquam amator nisi qui perpetuat data; 
det, det usque: quando nil sit, simul amare desinat. 
 CAL. Nilne te miseret? BAL. Inanis cedis, dicta non sonant. 
atque ego te vivom salvomque vellem. PS. Eho an iam mortuost? 
 BAL. Vtut est, mihi quidem profecto cum istis dictis mortuost:  310 
ilico vixit amator, ubi lenoni supplicat. 
semper tu ad me cum argentata accedito querimonia; 
nam istuc quod nunc lamentare, non esse argentum tibi, 
apud novercam querere. PS. Eho an umquam tu huius nupsisti patri? 
 BAL. Di melius faciant. PS. Face hoc quod te rogamus,
Ballio,  315 
mea fide, si isti formidas credere. ego in hoc triduo 
aut terra aut mari alicunde evolvam id argentum tibi. 
 B. Tibi ego credam? P. Quor non? B. Quia pol qua
opera credam tibi, 
una opera alligem fugitivam canem agninis lactibus. 
 CAL. Sicine mi abs te bene merenti male refertur gratia?    320 
 BAL. Quid nunc vis? CAL. Vt opperiare hos sex dies aliquos
modo, 
ne illam vendas neu me perdas hominem amantem. BAL. Animo bono
es. 
vel sex menses opperibor. CAL. Euge, homo lepidissume. 
 BAL. Immo vin etiam te faciam ex laeto laetantem magis? 
 CAL. Quid iam? BAL. Quia enim non venalem iam habeo Phoenicium.  325 
 CAL. Non habes? BAL. Non hercle vero. CAL. Pseudole,
ei accerse hostias, 
victumas, lanios, ut ego huic sacruficem summo Iovi; 
nam hic mihi nunc est multo potior Iuppiter quam Iuppiter. 
 BAL. Nolo victumas: agninis me extis placari volo. 
 CAL. Propera, quid stas? ei accerse agnos. audin quid ait Iuppiter?  330 
 PS. Iam hic ero; verum extra portam mi etiam currendumst prius. 
 CAL. Quid eo? PS. Lanios inde accersam duo cum tintinnabulis, 
eadem duo greges virgarum inde ulmearum adegero, 
ut hodie ad litationem huic suppetat satias Iovi. 
 BAL. I in malam crucem. PS. Istuc ibit Iuppiter lenonius.     335 
[ BAL. Ex tua re est, ut ego emoriar. PS. Quidum? BAL. 
Ego dicam tibi: 
quia edepol, dum ego vivos vivam, numquam eris frugi bonae.] 
 BAL. Ex tua re non est, ut ego emoriar. PS. Quidum? BAL. 
Sic, quia 
si ego emortuos sim, Athenis te sit nemo nequior. 
 CAL. Dic mihi, obsecro hercle, verum serio hoc quod te rogo.   340 
non habes venalem amicam tu meam Phoenicium? 
 BAL. Non edepol habeo profecto, nam iam pridem vendidi. 
 CAL. Quo modo? BAL. Sine ornamentis, cum intestinis omnibus. 
 CAL. Meam tu amicam vendidisti? BAL. Valde, viginti minis. 
 CAL. Viginti minis? BAL. Vtrum vis, vel quater quinis
minis,   345 
militi Macedonio, et iam quindecim habeo minas. 
 CAL. Quid ego ex te audio? BAL. Amicam tuam esse factam
argenteam. 
 CAL. Cur id ausu's facere? BAL. Libuit, mea fuit. CAL. 
Eho, Pseudole, 
ei, gladium adfer. PS. Quid opus gladio? CAL. Qui hunc
occidam atque me. 
 PS. Quin tu ted occidis potius? nam hunc fames iam occiderit.   350 
 CAL. Quid ais, quantum terra ~ tegit hominum periurissume? 
iuravistin te illam nulli venditurum nisi mihi? 
 BAL. Fateor. CAL. Nempe conceptis verbis? BAL. 
Etiam consutis quoque. 
 CAL. Periuravisti, sceleste. BAL. At argentum intro condidi. 
ego scelestus nunc argentum promere possum domo:      355 
tu qui pius, istoc es genere gnatus, nummum non habes. 
 CAL. Pseudole, adsiste altrim secus atque onera hunc maledictis.
 PS. 
Licet. 
numquam ad praetorem aeque cursim curram, ut emittar manu. 
 CAL. Ingere mala multa. PS. Iam ego te differam dictis
meis. 
impudice. BAL. Itast. CAL. Sceleste. BAL. Dicis
vera. PS. Verbero. 360 
 BAL. Quippini? CAL. Bustirape. BAL. Certo. PS. 
Furcifer. BAL. 
  Factum optume. 
 CAL. Sociofraude. BAL. Sunt mea istaec. PS. Parricida.
 BAL. 
Perge tu. 
 CAL. Sacrilege. BAL. Fateor. PS. Periure. BAL. 
Vetera vaticinamini. 
 CAL. Legirupa. BAL. Valide. PS. Permities adulescentum.
 BAL. 
Acerrume. 
 CAL. Fur. BAL. Babae. PS. Fugitive. BAL. 
Bombax. CAL. Fraus populi.  365 
 BAL. Planissume. 
 PS. Fraudulente. CAL. Impure. PS. Leno. CAL. 
Caenum. BAL. Cantores probos. 
 CAL. Verberavisti patrem atque matrem. BAL. Atque occidi
quoque, 
potius quam cibum praehiberem: num peccavi quippiam? 
 PS. In pertusum ingerimus dicta dolium, operam ludimus. 
 BAL. Numquid aliud etiam voltis dicere? CAL. Ecquid te
pudet?  370 
 BAL. Ten, amatorem esse inventum inanem quasi cassam nucem? 
verum quamquam multa malaque dicta dixistis mihi, 
nisi mihi hodie attulerit miles quinque quas debet minas, 
sicut haec est praestituta summa ei argento dies, 
si id non adfert, posse opinor facere me officium meum.    375 
 CAL. Quid id est? BAL. Si tu argentum attuleris, cum
illo perdidero fidem: 
hoc meum est officium. ego, operae si sit, plus tecum loquar; 
sed sine argento frustra es qui me tui misereri postulas. 
haec meast sententia, ut tu hinc porro quid agas consulas. 
 CAL. Iamne abis? BAL. Negoti nunc sum plenus.&#151; PS. 
Paulo post magis.  380 
illic homo meus est, nisi omnes di me atque homines deserunt. 
exossabo ego illum simulter itidem ut murenam coquos. 
nunc, Calidore, te mihi operam dare volo. CAL. Ecquid imperas? 
 PS. Hoc ego oppidum admoenire, ut hodie capiatur, volo; 
ad eam rem usust homine astuto, docto, cauto et callido,   385 
qui imperata ecfecta reddat, non qui vigilans dormiat. 
 CAL. Cedo mihi, quid es facturus? PS. Temperi ego faxo
scies. 
nolo bis iterari, sat sic longae fiunt fabulae. 
 C. Optumum atque aequissimum oras. PS. Propera, adduc
hominem cito. 
 CAL. Pauci ex multis sunt amici, homini qui certi sient.  390 
 PS. Ego scio istuc. ergo utrumque, tibi nunc dilectum para 
ex multis atque exquire illinc unum qui certus siet. 
 CAL. Iam hic faxo aderit.&#151; PS. Potin ut abeas? tibi
moram dictis creas.
 

 
 I.iv 
postquam illic hinc abiit, tu astas solus, Pseudole. 
quid nunc acturu's, postquam erili filio    395 
largitu's dictis dapsilis? ubi sunt ea? 
quoi neque paratast gutta certi consili, 
[neque adeo argenti&#151;neque nunc quid faciam scio.] 
neque exordiri primum unde occipias habes, 
neque ad detexundam telam certos terminos.  400 
sed quasi poeta, tabulas cum cepit sibi, 
quaerit quod nusquamst gentium, reperit tamen, 
facit illud veri simile, quod mendacium est, 
nunc ego poeta fiam: viginti minas, 
quae nusquam nunc sunt gentium, inveniam tamen. 405 
[atque ego me iam pridem huic daturum dixeram 
et volui inicere tragulam in nostrum senem; 
verum is nescio quo pacto praesensit prius.] 
sed comprimundast vox mihi atque oratio: 
erum eccum video huc Simonem una simul  410 
cum suo vicino Calliphone incedere. 
ex hoc sepulcro vetere viginti minas 
effodiam ego hodie, quas dem erili filio. 
nunc huc concedam, unde horum sermonem legam.
 

 
 I.v 
 SIMO Si de damnosis aut si de amatoribus  415 
dictator fiat nunc Athenis Atticis, 
nemo anteveniat filio, credo, meo: 
ita nunc per urbem solus sermoni omnibust, 
eum velle amicam liberare et quaerere 
argentum ad eam rem. hoc alii mihi renuntiant;  420 
atque id iam pridem sensi et subolebat mihi, 
sed dissimulabam. PS. Iam illi fetet filius. 
occisa est haec res, haeret hoc negotium. 
quo in commeatum volui argentarium 
proficisci, ibi nunc oppido opsaeptast via.  425 
praesensit: nihil est praedae praedatoribus. 
 CALLIPHO Homines qui gestant quique auscultant crimina, 
si meo arbitratu liceat, omnes pendeant, 
gestores linguis, auditores auribus. 
nam istaec quae tibi renuntiantur, filium  430 
te velle amantem argento circumducere, 
fors fuat an istaec dicta sint mendacia; 
sed si sint ea vera, ut nunc mos est, maxume, 
quid mirum fecit? quid novom, adulescens homo 
si amat, si amicam liberat? PS. Lepidum senem.  435 
 SIM. Vetus nolo faciat. CAL. At enim nequiquam nevis; 
vel tu ne faceres tale in adulescentia. 
probum patrem esse oportet qui gnatum suom 
esse probiorem quam ipsus fuerit postulet. 
nam tu quod damni et quod fecisti flagiti   440 
populo viritim potuit dispertirier. 
idne tu mirare, si patrissat filius? 
 PS. O Zeu, quam pauci estis homines commodi. em, 
illic est pater patrem esse ut aequom est filio. 
 SIM. Quis hic loquitur? meus est hic quidem servos Pseudolus. 445 
hic mihi corrumpit filium, scelerum caput; 
hic dux, hic illi est paedagogus, hunc ego 
cupio excruciari. CAL. Iam istaec insipientiast, 
iram in promptu gerere. quanto satius est 
adire blandis verbis atque exquaerere,   450 
sintne illa necne sint quae tibi renuntiant. 
bonus animus in mala re dimidiumst mali. 
 SIM. Tibi auscultabo. PS. Itur ad te, Pseudole. 
orationem tibi para advorsum senem. 
erum saluto primum, ut aequomst; postea,  455 
si quid superfit, vicinos impertio. 
 SIM. Salve. quid agitur? PS. Statur hic ad hunc modum. 
 SIM. Statum vide hominis, Callipho, quam basilicum. 
 CAL. Bene confidenterque adstitisse intellego. 
 PS. Decet innocentem qui sit atque innoxium   460 
servom superbum esse, apud erum potissimum. 
 CAL. Sunt quae te volumus percontari, quae quasi 
per nebulam nosmet scimus atque audivimus. 
 SIM. Conficiet iam te hic verbis, ut tu censeas 
non Pseudolum, sed Socratem tecum loqui.   465 
 PS. Itast, iam pridem tu me spernis, sentio. 
parvam esse apud te mihi fidem ipse intellego. 
cupis me esse nequam: tamen ero frugi bonae. 
 SIM. Fac sis vocivas, Pseudole, aedis aurium, 
mea ut migrare dicta possint quo volo.     470 
 PS. Age loquere quidvis, tametsi tibi suscenseo. 
 SIM. Mihin domino servos tu suscenses? PS. Tam tibi 
mirum id videtur? SIM. Hercle qui, ut tu praedicas, 
cavendum est mi aps te irato; atque alio tu modo 
me verberare atque ego te soleo cogitas.     475 
quid censes? CAL. Edepol merito esse iratum arbitror, 
quom apud te parvast ei fides. SIM. Iam sic sino; 
iratus sit: ego, ne quid noceat, cavero. 
sed quid ais? quid hoc, quod te rogo? PS. Si quid vis, roga. 
quod scibo, Delphis tibi responsum dicito.   480 
 SIM. Advorte ergo animum et fac sis promissi memor. 
quid ais? ecquam scis filium tibicinam 
meum amare? PS. Nai gar. SIM. Liberare quam velit? 
 PS. Kai touto nai gar. SIM. Ecquas viginti minas 
[per sycophantiam atque per doctos dolos]   485 
paritas ut auferas a me? PS. Abs te ego auferam? 
 SIM. Ita, quas meo gnato des, qui amicam liberet? 
fatere, dic. PS. Kai touto nai, kai touto nai. 
 CAL. Fatetur. SIM. Dixin, Callipho, dudum tibi? 
 CAL. Memini. SIM. Quor haec, tu ubi rescivisti ilico,  490 
celata me sunt? quor non rescivi? PS. Eloquar. 
quia nolebam ex me morem progigni malum, 
erum ut servos criminaret apud erum. 
 SIM. Iuberes hunc praecipitem in pistrinum trahi. 
 CAL. Numquid peccatum est, Simo? SIM. Immo maxime. 495 
 PS. Desiste, recte ego meam rem sapio, Callipho; 
peccata mea sunt. animum advorte nunciam. 
quapropter te expertem amoris nati habuerim? ~ 
pistrinum in mundo scibam, si dixem, mihi. 
 SIM. Non a me scibas pistrinum in mundo tibi,  500 
cum ea mussitabas? PS. Scibam. SIM. Quin dictum est mihi? 
 PS. Quia illud malum aderat, istuc aberat longius; 
illud erat praesens, huic erant dieculae. 
 SIM. Quid nunc agetis? nam hinc quidem a me non potest 
argentum auferri, qui praesertim senserim.    505 
ne quisquam credat nummum, iam edicam omnibus. 
 PS. Numquam edepol quoiquam supplicabo, dum quidem 
tu vives. tu mihi hercle argentum dabis, 
abs te equidem sumam. SIM. Tu a me sumes? PS. Strenue. 
 SIM. Excludito mi hercle oculum, si dedero. PS. Dabis.  510 
iam dico ut a me caveas. SIM. Certe edepol scio, 
si apstuleris, mirum et magnum facinus feceris. 
 PS. Faciam. SIM. Si non apstuleris? PS. Virgis
caedito. 
sed quid, si apstulero? SIM. Do Iovem testem tibi, 
te aetatem impune habiturum. PS. Facito ut memineris.  515 
 SIM. Egon ut cavere nequeam, cui praedicitur? 
 PS. Praedico, ut caveas. dico, inquam, ut caveas. cave. 
em istis mihi tu hodie manibus argentum dabis. 
 CAL. Edepol mortalem graphicum, si servat fidem. 
 PS. Servitum tibi me abducito, ni fecero.     520 
 CAL. Bene atque amice dicis. ~nam nunc, nam meust. 
 PS. Vin etiam dicam quod vos magis miremini? 
 CAL. Studeo hercle audire, nam ted ausculto lubens. 
[ SIM. Agedum, nam satis libenter te ausculto loqui.]  523a 
 PS. Prius quam istam pugnam pugnabo, ego etiam prius 
dabo aliam pugnam claram et commemorabilem. 
 SIM. Quam pugnam? PS. Em ab hoc lenone vicino tuo 
per sycophantiam atque per doctos dolos 
tibicinam illam, tuos quam gnatus deperit, 
ea circumducam lepide lenonem. SIM. Quid est? 
 PS. Effectum hoc hodie reddam utrumque ad vesperum.  530 
 SIM. Siquidem istaec opera, ut praedicas, perfeceris, 
virtute regi Agathocli antecesseris. 
sed si non faxis, numquid causaest, ilico 
quin te in pistrinum condam? PS. Non unum in diem [modo], 
verum hercle in omnis, quantumst; sed si effecero,    535 
dabin mi argentum, quod dem lenoni, ilico, 
tua voluntate? CAL. Ius bonum orat Pseudolus; 
dabo inque. SIM. At enim scin quid mihi in mentem venit? 
quid si hisce inter se consenserunt, Callipho, 
aut de compecto faciunt consutis dolis,       540 
qui me argento intervertant? PS. Quis me audacior 
sit, si istuc facinus audeam? immo sic, Simo: 
si sumus compecti seu consilium umquam iniimus [de istac re] 
aut si de ea re umquam inter nos convenimus, 
[quasi in libro cum scribuntur calamo litterae]    544a 
stilis me totum usque ulmeis conscribito. 
 SIM. Indice ludos nunciam, quando lubet. 
 PS. Da in hunc diem operam, Callipho, quaeso mihi, 
ne quo te ad aliud occupes negotium. 
 CAL. Quin rus ut irem iam heri mecum statueram. 
 PS. At nunc disturba quas statuisti machinas.    550 
 CAL. Nunc non abire certum est istac gratia; 
lubidost ludos tuos spectare, Pseudole. 
et si hunc videbo non dare argentum tibi, 
quod dixit, potius quam id non fiat, ego dabo. 
 SIM. Non demutabo. PS. Namque edepol, si non dabis, 555 
clamore magno et multo flagitabere. 
agite amolimini hinc vos intro nunciam 
ac meis vicissim date locum fallaciis. 
 CAL. Fiat, geratur mos tibi. PS. Sed te volo 
domi usque adesse. CAL. Quin tibi hanc operam dico.&#151;  560 
 SIM. At ego ad forum ibo. iam hic ero.&#151; PS. Actutum redi. 
suspicio est mihi nunc vos suspicarier, 
me idcirco haec tanta facinora promittere, 
quo vos oblectem, hanc fabulam dum transigam, 
neque sim facturus quod facturum dixeram.    565 
non demutabo. atque etiam certum, quod sciam, 
quo id sim facturus pacto nil etiam scio, 
nisi quia futurumst. nam qui in scaenam provenit, 
novo modo novom aliquid inventum adferre addecet; 
si id facere nequeat, det locum illi qui queat.    570 
concedere aliquantisper hinc mi intro lubet, 
dum concenturio in corde sycophantias. 
&lt;sed mox> exibo, non ero vobis morae; 
tibicen vos interibi hic delectaverit.&#151;  573a
 

 

 
 ACTVS II 
 

 
 II.i 
 PSEVDOLVS Pro Iuppiter, ut mihi, quidquid ago, lepide omnia
prospereque 
 eveniunt: 
neque quod dubitem neque quod timeam, meo in pectore conditumst consilium. 
nam ea stultitiast, facinus magnum timido cordi credere; nam omnes 
res perinde sunt 
ut agas, ut eas magni facias; nam ego in meo pectore prius *** 
ita paravi copias, 
duplicis triplicis dolos perfidias, ut, ubiquomque hostibus congrediar&#151;  580 
maiorum meum fretus virtute dicam, 
mea industria et malitia fraudulenta&#151; 
facile ut vincam, facile ut spoliem meos perduellis meis perfidiis. 
nunc inimicum ego hunc communem meum atque vostrorum omnium, 
Ballionem, exballistabo lepide: date operam modo;    585 
[hoc ego oppidum admoenire, ut hodie capiatur, volo.]  585a 
atque huc meas legiones adducam; si expugno&#151; 
facilem hanc rem meis civibus faciam&#151;        586a 
post ad oppidum hoc vetus continuo meum exercitum protinus obducam: 
inde me et simul participes omnis meos praeda onerabo atque opplebo, 
metum et fugam perduellibus meis me ut sciant natum. 
eo sum genere gnatus: magna me facinora decet efficere, 590 
quae post mihi clara et diu clueant. 
sed hunc quem video? quis hic est qui oculis meis obviam ignobilis
obicitur? 
lubet scire quid hic veniat cum machaera et huic, quam rem agat, hinc
dabo 
  insidias.
 

 
 II.ii 
 HARPAX Hi loci sunt atque hae regiones quae mi ab ero sunt 594-595 
 demonstratae, 
ut ego oculis rationem capio quam mi ita dixit erus meus miles, 596 
septumas esse aedis a porta ubi ille habitet leno, quoi iussit 
symbolum me ferre et hoc argentum. nimis velim, certum qui id mihi
faciat, 
Ballio leno ubi hic habitat. 
 PS. [St, tace, tace, meus hic est homo, ni omnes di atque homines  600 
 deserunt.] 
novo consilio nunc mihi opus est, 
nova res subito mi haec obiectast:    601a 
hoc praevortar principio; illa omnia missa habeo, quae ante agere occepi. 
iam pol ego hunc stratioticum nuntium advenientem probe percutiam. 
 HARP. Ostium pultabo atque intus evocabo aliquem foras. 
 PS. Quisquis es, compendium ego te facere pultandi volo;  605 
nam ego precator et patronus foribus processi foras. 
 HARP. Tune es Ballio? PS. Immo vero ego eius sum Subballio. 
 HARP. Quid istuc verbist? PS. Condus promus sum, procurator
peni. 
 HARP. Quasi te dicas atriensem. PS. Immo atriensi ego
impero. 
 HARP. Quid tu, servon es an liber? PS. Nunc quidem etiam
servio.  610 
 HARP. Ita videre, et non videre dignus qui liber sies. 
 PS. Non soles respicere te, quom dicis iniuste alteri? 
 H. Hunc hominem malum esse oportet. P. Di me servant
atque amant, 
nam haec mihi incus est: procudam ego hodie hinc multos dolos. 
 H. Quid illic secum solus loquitur? P. Quid ais tu, adulescens?
 H. 
Quid est? 615 
 PS. Esne tu an non es ab illo milite Macedonio, 
servos eius qui hinc a nobis est mercatus mulierem, 
qui argenti ero meo lenoni quindecim dederat minas, 
quinque debet? HARP. Sum. sed ubi tu me novisti gentium 
aut vidisti aut conlocutu's? nam equidem Athenas antidhac    620 
numquam veni, neque te vidi ante hunc diem umquam oculis meis. 
 PS. Quia videre inde esse; nam olim quom abiit, argento haec
dies 
praestitutast, quoad referret nobis, neque dum rettulit. 
 H. Immo adest. P. Tun attulisti? H. Egomet. P. 
Quid dubitas dare?  624-625 
 HARP. Tibi ego dem? PS. Mihi hercle vero, qui res rationesque
eri  626 
Ballionis curo, argentum accepto [expenso] et quoi debet dato. 
 HARP. Si quidem hercle etiam supremi promptas thensauros Iovis, 
tibi libellam argenti numquam credam. PS. Dum tu sternuas, 
res erit soluta. HARP. Vinctam potius sic servavero.     630 
 PS. Vae tibi, tu inventu's vero, meam qui furcilles fidem. 
quasi mihi non sescenta tanta soli soleant credier. 
 HARP. Potest ut alii ita arbitrentur et ego ut ne credam tibi. 
 PS. Quasi tu dicas me te velle argento circumducere. 
 HARP. Immo vero quasi tu dicas quasique ego autem id suspicer. 635 
sed quid est tibi nomen? PS. Servos est huic lenoni Surus, 
eum esse me dicam. Surus sum. H. Surus? P. Id est nomen
mihi. 
 HARP. Verba multa facimus. erus si tuos domi est, quin provocas, 
ut id agam quod missus huc sum, quidquid est nomen tibi? 
 PS. Si intus esset, evocarem. verum si dare vis mihi,    640 
magis erit solutum, quasi ipsi dederis. HARP. At enim scin quid
est? 
reddere hoc, non perdere erus me misit. nam certo scio, 
hoc febrim tibi esse, quia non licet huc inicere ungulas. 
ego, nisi ipsi Ballioni, nummum credam nemini. 
 PS. At illic nunc negotiosust: res agitur apud iudicem.    645 
 HARP. Di bene vortant. at ego quando eum esse censebo domi, 
rediero. tu epistulam hanc a me accipe atque illi dato. 
nam istic sumbolust inter erum meum et tuom de muliere. 
 PS. Scio equidem: [ut] qui argentum adferret atque expressam
imaginem 
suam huc ad nos, cum eo aiebat velle mitti mulierem.    650 
nam hic quoque exemplum reliquit eius. HARP. Omnem rem tenes. 
 PS. Quid ego ni teneam? HARP. Dato istunc sumbolum ergo
illi. P. Licet. 
sed quid est tibi nomen? HARP. Harpax. PS. Apage te,
Harpax, hau places; 
huc quidem hercle haud ibis intro, ne quid harpax feceris. 
 HARP. Hostis vivos rapere soleo ex acie: eo hoc nomen mihi est.  655 
 PS. Pol te multo magis opinor vasa ahena ex aedibus. 
 HARP. Non ita est. sed scin quid te oro, Sure? PS. Sciam
si dixeris. 
 HARP. Ego devortor extra portam huc in tabernam tertiam, 
apud anum illam doliarem, claudam crassam, Chrysidem. 
 PS. Quid nunc vis? HARP. Inde ut me arcessas, erus tuos
ubi venerit. 
me volo curare. PS. Sane sapis et consilium placet. 
sed vide sis ne in quaestione sis, quando arcessam, mihi. 
 HARP. Quin ubi prandero, dabo operam somno. PS. Sane
censeo. 
 HARP. Numquid vis? PS. Dormitum ut abeas. HARP. 
Abeo.&#151; PS. Atque 665 
 audin, Harpage? 
iube sis te operiri: beatus eris, si consudaveris.
 

 
 II.iii 
di immortales, conservavit me illic homo adventu suo. 
suo viatico redduxit me usque ex errore in viam. 
nam ipsa mi Opportunitas non potuit opportunius 
advenire quam haec allatast mi opportune epistula.   670 
nam haec allata cornu copiaest, ubi inest quidquid volo: 
hic doli, hic fallaciae omnes, hic sunt sycophantiae, 
hic argentum, hic amica amanti erili filio. 
atque ego nunc me ut gloriosum faciam et copi pectore: 
quo modo quicque agerem, ut lenoni surruperem mulierculam, 675 
iam instituta ornata cuncta in ordine, animo ut volueram, 
certa deformata habebam; sed profecto hoc sic erit: 
centum doctum hominum consilia sola haec devincit dea, 
Fortuna. atque hoc verum est: proinde ut quisque Fortuna utitur, 
ita praecellet atque exinde sapere eum omnes dicimus.   680 
bene ubi quoi scimus consilium accidisse, hominem catum 
eum esse declaramus, stultum autem illum quoi vortit male. 
stulti hau scimus, frusta ut simus, quom quid cupienter dari 
petimus nobis, quasi quid in rem sit possimus noscere. 
certa mittimus, dum incerta petimus; atque hoc evenit   685 
in labore atque in dolore, ut mors obrepat interim. 
sed iam satis est philosophatum. nimis diu et longum loquor. 
di immortales, aurichalco contra non carum fuit 
meum mendacium, hic modo quod subito commentus fui, 
quia lenonis me esse dixi. nunc ego hac epistula     690 
tris deludam, erum et lenonem et qui hanc dedit mi epistulam. 
euge, par pari aliud autem quod cupiebam contigit: 
venit eccum Calidorus, ducit nescio quem secum simul.
 

 
 II.iv 
 CALIDORVS Dulcia atque amara apud te sum elocutus omnia: 
scis amorem, scis laborem, scis egestatem meam.     695 
 CHARINVS Commemini omnia: id tu modo, me quid vis facere, fac
sciam. 
[ CAL. Quom haec tibi alia sum elocutus, vix rem scis de symbolo.  696a 
 CHAR. Omnia, inquam. tu modo quid me facere vis fac ut sciam.]  696b 
 CAL. Pseudolus mi ita imperavit, ut aliquem hominem strenuom 
benevolentem adducerem ad se. CHAR. Servas imperium probe; 
nam et amicum et benevolentem ducis. sed istic Pseudolus 
novos mihist. CAL. Nimium est mortalis graphicus, ~heuretes
mihi est. 700 
is mihi haec sese ecfecturum dixit quae dixi tibi. 
 PS. Magnufice hominem compellabo. CAL. Quoia vox resonat?
 PS. 
Io, 
io te te, turanne, te te ego, qui imperitas Pseudolo, 
quaero, quoi ter trina triplicia, tribus modis tria gaudia, 
artibus tribus tris demeritas dem laetitias, de tribus   705 
fraude partas per malitiam et per dolum et fallaciam;   705a 
in libello hoc obsignato ad te attuli pauxillulo. 
 CAL. Illic homost. CHAR. Vt paratragoedat carnufex. PS. 
Confer gradum 
contra pariter, porge audacter ad salutem bracchium. 
 CAL. Dic utrum Spemne an Salutem te salutem, Pseudole? 
 PS. Immo utrumque. CHAR. Vtrumque, salve. sed quid actumst?
 PS. 710 
  Quid times? 
 CAL. Attuli hunc. PS. Quid, attulisti? CAL. Adduxi
volui dicere. 
 PS. Quis istic est? CAL. Charinus. PS. Euge. Iam
ch5arin touto poiou. 
 CHAR. Quin tu si quid opust, mi audacter imperas? PS. 
Tam gratiast. 
bene sit tibi, Charine. nolo tibi molestos esse nos. 
 CH. Vos molestos mihi? molestumst mi id quidem. P. Tum
igitur mane.  715 
 CAL. Quid istuc est? PS. Epistulam modo hanc intercepi
et sumbolum. 
 CAL. Sumbolum? quem sumbolum? PS. Qui a milite allatust
modo. 
eius servos qui hunc ferebat cum quinque argenti minis, 
tuam qui amicam hinc arcessebat, ei os sublevi modo. 
 CAL. Quo modo? PS. Horum causa haec agitur spectatorum
fabula:  720 
hi sciunt, qui hic adfuerunt; vobis post narravero. 
 CAL. Quid nunc agimus? PS. Liberam hodie tuam amicam
amplexabere. 
 CAL. Egone? PS. Tu istic ipsus, inquam, si quidem hoc
vivet caput; 
si modo mihi hominem invenietis propere. CHAR. Qua facie? PS. 
Malum, 
callidum, doctum, qui quando principium prehenderit,  725 
porro sua virtute teneat quid se facere oporteat; 
atque qui hic non visitatus saepe sit. CHAR. Si servos est, 
numquid refert? PS. Immo multo mavolo quam liberum. 
 CHAR. Posse opinor me dare hominem tibi malum et doctum domo, 
qui a patre advenit Carysto nec dum exiit ex aedibus     730 
quoquam neque Athenas advenit umquam ante hesternum diem. 
 PS. Bene iuvas. sed quinque inventis opus est argenti minis 
mutuis, quas hodie reddam: nam huius mihi debet pater. 
 CHAR. Ego dabo, ne quaere aliunde. PS. O hominem opportunum
mihi. 
etiam opust chlamyde et machaera et petaso. CHAR. Possum a me
dare. 735 
 PS. Di immortales, non Charinus mihi hic quidem, sed Copiast. 
sed istic servos, ex Carysto qui hic adest, ecquid sapit? 
 CHAR. Hircum ab alis. PS. Manuleatam tunicam habere hominem
addecet. 
ecquid is homo habet aceti in pectore? CHAR. Atque acidissumi. 
 PS. Quid, si opus sit ut dulce promat indidem, ecquid habet?
 CH. 
Rogas? 740 
murrinam, passum, defrutum, mellam, mel quoivismodi; 
quin in corde instruere quondam coepit pantopolium. 
 PS. Eugepae, lepide, Charine, meo me ludo lamberas. 
sed quid nomen esse dicam ego isti servo? CHAR. Simiae. 
 PS. Scitne in re advorsa vorsari? CHAR. Turbo non aeque
citust.  745 
 PS. Ecquid argutust? CHAR. Malorum facinorum saepissime. 
 PS. Quid cum manifesto tenetur? CHAR. Anguillast, elabitur. 
 PS. Ecquid is homo scitust? CHAR. Plebi scitum non est
scitius. 
 PS. Probus homo est, ut praedicare te audio. CHAR. Immo
si scias, 
ubi te aspexerit, narrabit ultro quid sese velis.    750 
sed quid es acturus? PS. Dicam. ubi hominem exornavero, 
subditivom fieri ego illum militis servom volo; 
sumbolum hunc ferat lenoni cum quinque argenti minis, 
mulierem ab lenone abducat: em tibi omnem fabulam. 
ceterum quo quicque pacto faciat, ipsi dixero.    755 
 CAL. Quid nunc igitur stamus? PS. Hominem cum ornamentis
omnibus 
exornatum adducite ad me iam ad trapezitam Aeschinum. 
sed properate. CAL. Prius illi erimus quam tu.&#151; PS. 
Abite ergo ocius. 
quidquid incerti mi in animo prius aut ambiguom fuit, 
nunc liquet, nunc defaecatumst cor mihi; nunc perviumst: 760 
omnes ordine sub signis ducam legiones meas, 
avi sinistra, auspicio liquido atque ex &lt;mea> sententia; 
confidentia est inimicos meos me posse perdere. 
nunc ibo ad forum atque onerabo meis praeceptis Simiam, 
quid agat, ne quid titubet, docte ut hanc ferat fallaciam.  765 
iam ego hoc ipsum oppidum expugnatum faxo erit lenonium.
 

 

 
 ACTVS III 
 

 
 III.i 
 PVER Cui servitutem di danunt lenoniam 
puero, atque eidem si addunt turpitudinem, 
ne illi, quantum ego nunc corde conspicio meo, 
malam rem magnam multasque aerumnas danunt. 770 
velut haec mi evenit servitus, ubi ego omnibus 
parvis magnisque miseriis praefulcior: 
neque ego amatorem mi invenire ullum queo, 
qui amet me, ut curer tandem nitidiuscule. 
nunc huic lenoni hodie est natalis dies:   775 
interminatus est a minimo ad maximum, 
si quis non hodie munus misisset sibi, 
eum cras cruciatu maximo perbitere. 
nunc nescio hercle rebus quid faciam meis; 
neque ego illud possum, quod illi qui possunt solent.  780 
nunc, nisi lenoni munus hodie misero, 
cras mihi potandus fructus est fullonius. 
eheu, quam illae rei ego etiam nunc sum parvolus. 
atque edepol, ut nunc male eum metuo miser, 
si quispiam det qui manus gravior siet,    785 
quamquam illud aiunt magno gemitu fieri, 
comprimere dentes videor posse aliquo modo. 
sed comprimenda est mihi vox atque oratio: 
erus eccum recipit se domum et ducit coquom.
 

 
 III.ii 
 BALLIO Forum coquinum qui vocant, stulte vocant,  790 
nam non coquinum est, verum furinum est forum. 
nam ego si iuratus peiorem hominem quaererem 
coquom, non potui, quam hunc quem duco, ducere, 
multiloquom gloriosum insulsum inutilem. 
quin ob eam rem Orcus recipere ad se hunc noluit,  795 
ut esset hic qui mortuis cenam coquat; 
nam hic solus illis coquere quod placeat potest. 
 COCVS Si me arbitrabare isto pacto, ut praedicas, 
cur conducebas? BAL. Inopia: alius non erat. 
sed cur sedebas in foro, si eras coquos,     800 
tu solus praeter alios? COC. Ego dicam tibi: 
hominum vitio ego sum factus improbior coquos, 
non meopte ingenio. BAL. Qua istuc ratione? COC. Eloquar. 
quia enim, cum extemplo veniunt conductum coquom, 
nemo illum quaerit qui optimus et carissimust:   805 
illum conducunt potius qui vilissimust. 
hoc ego fui hodie solus obsessor fori. 
illi drachmissent miseri: me nemo potest 
minoris quisquam nummo ut surgam subigere. 
non ego item cenam condio ut alii coqui,     810 
qui mihi condita prata in patinis proferunt, 
boves qui convivas faciunt herbasque oggerunt, 
eas herbas herbis aliis porro condiunt: 
indunt coriandrum, feniculum, alium, atrum holus, 
apponunt rumicem, brassicam, betam, blitum,  815 
eo laserpici libram pondo diluont, 
teritur sinapis scelera, quae illis qui terunt 
prius quam triverunt oculi ut extillent facit. 
ei homines cenas ubi coquont, cum condiunt, 
non condimentis condiunt, sed strigibus,    820 
vivis convivis intestina quae exedint. 
hoc hic quidem homines tam brevem vitam colunt, 
quom hasce herbas huius modi in suom alvom congerunt, 
formidulosas dictu, non essu modo. 
quas herbas pecudes non edunt, homines edunt. 825 
 BAL. Quid tu? divinis condimentis utere, 
qui prorogare vitam possis hominibus, 
qui ea culpes condimenta? COC. Audacter dicito; 
nam vel ducenos annos poterunt vivere 
meas qui essitabunt escas quas condivero.   830 
nam ego cocilendrum quando in patinas indidi 
aut cepolendrum aut maccidem aut secaptidem, 
eaepse sese [patinae] fervefaciunt ilico. 
haec ad Neptuni pecudes condimenta sunt: 
terrestris pecudes cicimalindro condio,    835 
hapalocopide aut cataractria. BAL. At te Iuppiter 
dique omnes perdant cum condimentis tuis 
cumque tuis istis omnibus mendaciis. 
 COC. Sine sis loqui me. BAL. Loquere, atque i in malam
crucem. 
 COC. Vbi omnes patinae fervont, omnis aperio:   840 
is odos dimissis manibus in caelum volat. 
 BAL. Odos dimissis manibus? COC. Peccavi insciens. 
 BAL. Quidum? COC. Dimissis pedibus volui dicere. 
eum odorem cenat Iuppiter cottidie. 
 BAL. Si nusquam is coctum, quidnam cenat Iuppiter?  845 
 COC. It incenatus cubitum. BAL. I in malam crucem. 
istacine causa tibi hodie nummum dabo? 
 COC. Fateor equidem esse me coquom carissumum; 
verum pro pretio facio ut opera appareat 
mea quo conductus venio. BAL. Ad furandum quidem. 850 
 COC. An tu invenire postulas quemquam coquom 
nisi miluinis aut aquilinis ungulis? 
 BAL. An tu coquinatum te ire quoquam postulas, 
quin ibi constrictis ungulis cenam coquas? 
nunc adeo tu, qui meus es, iam edico tibi,   855 
ut nostra properes amoliri omnia, 
tum ut huius oculos in oculis habeas tuis: 
quoquo hic spectabit, eo tu spectato simul; 
si quo hic gradietur, pariter progredimino; 
manum si protollet, pariter proferto manum:  860 
suom si quid sumet, id tu sinito sumere; 
si nostrum sumet, tu teneto altrinsecus. 
si iste ibit, ito, stabit, astato simul; 
si conquiniscet istic, conquiniscito. 
item his discipulis privos custodes dabo.   865 
 COC. Habe modo bonum animum. BAL. Quaeso, qui possum,
doce, 
bonum animum habere qui te ad me adducam domum? 
 COC. Quia sorbitione faciam ego hodie te mea, 
item ut Medea Peliam concoxit senem, 
quem medicamento et suis venenis dicitur  870 
fecisse rursus ex sene adulescentulum, 
item ego te faciam. BAL. Eho, an etiam es veneficus? 
 COC. Immo edepol vero hominum servator. BAL. Ehem, 
quanti istuc unum me ~coquinare perdoces?       874-875 
 COC. Quid? BAL. Vt te servem, ne quid surripias mihi. 876 
 COC. Si credis, nummo; si non, ne mina quidem. 
sed utrum tu amicis hodie an inimicis tuis 
daturu's cenam? BAL. Pol ego amicis scilicet. 
 COC. Quin tuos inimicos potius quam amicos vocas?  880 
nam ego ita convivis cenam conditam dabo 
hodie atque ita suavi suavitate condiam: 
ut quisque quicque conditum gustaverit, 
ipsus sibi faciam ut digitos praerodat suos. 
 BAL. Quaeso hercle, prius quam quoiquam convivae dabis, 885 
gustato tute prius et discipulis dato, 
ut praerodatis vostras furtificas manus. 
 COC. Fortasse haec tu nunc mihi non credis quae loquor. 
 BAL. Molestus ne sis, nimium [iam] tinnis; non taces? 
em illic ego habito. intro abi et cenam coque.     890 
propera. PVER Quin tu is accubitum, et convivas cedo, 
corrumpitur iam cena.&#151; BAL. Em, subolem sis vide: 
iam hic quoque scelestus est, coqui sublingulo. 
profecto quid nunc primum caveam nescio, 
ita in aedibus sunt fures, praedo in proxumo est.   895 
nam mi hic vicinus apud forum paulo prius, 
pater Calidori, opere edixit maxumo, 
ut mihi caverem a Pseudolo servo suo, 
ne fidem ei haberem. nam eum circum ire in hunc diem, 
ut me, si posset, muliere intervorteret;      900 
eum promisisse firmiter dixit sibi, 
sese abducturum a me dolis Phoenicium. 
nunc ibo intro atque edicam familiaribus, 
profecto ne quis quicquam credat Pseudolo.&#151;
 

 

 
 ACTVS IV 
 

 
 IV.i 
 PSEVDOLVS Si umquam quemquam di immortales voluere esse auxilio
adiutum, 905 
tum me et Calidorum servatum volunt esse et lenonem extinctum, 
quom te adiutorem genuerunt mihi tam doctum hominem atque astutum. 
sed ubi illic est? sumne ego homo insipiens, qui haec mecum egomet
loquar solus? 
dedit verba mihi hercle, ut opinor: 
malus cum malo stulte cavi.         909a 
tum pol ego interii, homo si ille abiit, neque hoc opus quod volui
hodie efficiam. 
sed eccum video verbeream statuam: ut it, ut magnifice infert sese. 
ehem, te hercle ego circumspectabam, nimis metuebam male, ne abiisses. 
 SIMIA Fuit meum officium ut facerem, fateor. 
 PS. Vbi restiteras? SIM. Vbi mihi libitum est.      913a 
 PS. Istuc *** ego satis scio. SIM. Quor ergo quod scis
me rogas? 
 PS. At hoc volo monere te. SIM. Monendus ne me moneas. 
 PS. Nimis tandem ego aps te contemnor. 
 SIM. Quippe ego te ni contemnam, 
stratioticus homo qui cluear? 
 PS. Iam hoc volo quod occeptumst agi. SIM. Numquid agere
aliud me vides? 
 PS. Ambula ergo cito. SIM. Immo otiose volo.    920 
 PS. Haec ea occasiost: dum ille dormit, volo 
tu prior ut occupes adire. 
 SIM. Quid properas? placide, ne time. 
ita ille faxit Iuppiter,       923a 
ut ille palam ibidem adsiet, 
quisquis illest, qui adest a milite.  924a 
numquam edepol erit ille potior 
Harpax quam ego. habe animum bonum:   925a 
pulchre ego hanc explicatam tibi rem dabo. 
sic ego illum dolis atque mendaciis 
in timorem dabo militarem advenam, 
ipsus sese ut neget esse eum qui siet 
meque ut esse autumet qui ipsus est. PS. Qui potest?   930 
 SIM. Occidis me, cum istuc rogitas. PS. O hominem lepidum. 
 SIM. Te quoque etiam dolis atque mendaciis, 
qui magister mihi es, antidibo, ut scias. 
 PS. Iuppiter te mihi servet. SIM. Immo mihi. 
sed vide, ornatus hic me satin condecet?     935 
 PS. Optume habet. SIM. Esto.        935a 
 PS. Tantum tibi boni di immortales duint quantum tu tibi optes; 
nam si exoptem, quantum dignu's tantum dent, minus nihilo sit. 
neque ego hoc homine quemquam vidi magis malum et maleficum. 
 SIM. Tun id mihi? PS. Taceo.        938a 
sed ego quae tibi bona dabo et faciam, si hanc sobrie rem accurassis. 
 SIM. Potin ut taceas? memorem immemorem facit qui monet quod
memor meminit. 
teneo, omnia in pectore condita sunt, meditati sunt mihi doli docte. 
 PS. Probus est hic homo. SIM. Neque hic est neque ego.
 PS. 
At vide ne titubes. 
  SIM. Potin ut taceas? 
 PS. Ita me di ament&#151; SIM. Ita non facient: mera iam
mendacia fundes. 
 PS. Vt ego ob tuam, Simia, perfidiam te amo et metuo et magni
facio. 
 SIM. Ego istuc aliis dare condidici: mi optrudere non potes
palpum.   945 
 PS. Vt ego accipiam te hodie lepide, ubi effeceris hoc opus,
 SIM. 
Ha ha hae. 
 PS. Lepido victu, vino, unguentis et inter pocula pulpamentis; 
ibidem una aderit mulier lepida, tibi savia super savia quae det. 
 SIM. Lepide accipis me. PS. Immo si efficies, tum faxo
magis &lt;id> dicas. 
 SIM. Nisi effecero, cruciabiliter carnifex me accipito.     950 
sed propera mihi monstrare, ubi sit os lenonis aedium. 
 PS. Tertium hoc est. SIM. St, tace, aedes hiscunt. PS. 
Credo, animo malest 
aedibus. SIM. Quid iam? PS. Quia edepol ipsum lenonem
evomunt. 
 SIM. Illicinest? PS. Illic est. SIM. Mala mercist
*** PS. Illuc sis vide, 
ut transversus, non proversus cedit, quasi cancer solet.    955
 

 
 IV.ii 
 BALLIO Minus malum hunc hominem esse opinor quam esse censebam
coquom, 
nam nihil etiam dum harpagavit praeter cyathum et cantharum. 
 PS. Heus tu, nunc occasio est et tempus. SIM. Tecum sentio. 
 PS. Ingredere in viam dolose: ego hic in insidiis ero. 
 SIM. Habui numerum sedulo: hoc est sextum a porta proxumum   960 
angiportum, in id angiportum me devorti iusserat; 
quotumas aedis dixerit, id ego admodum incerto scio. 
 BAL. Quis hic homo chlamydatus est aut unde est aut quem quaeritat? 
peregrina facies videtur hominis atque ignobilis. 
 SIM. Sed eccum qui ex incerto faciet mihi quod quaero certius.   965 
 BAL. Ad me adit recta. unde ego hominem hunc esse dicam gentium? 
 SIM. Heus tu, qui cum hirquina barba stas, responde quod rogo. 
 BAL. Eho, an non prius salutas? SIM. Nulla est mihi salus
dataria. 
 B. Nam pol hinc tantumdem accipies. PS. Iam inde a principio
probe. 969-970 
 SIM. Ecquem in angiporto hoc hominem tu novisti? te rogo.     971 
 BAL. Egomet me. SIM. Pauci istuc faciunt homines quod
tu praedicas, 
nam in foro vix decumus quisque est qui ipsus sese noverit. 
 PS. Salvos sum, iam philosophatur. SIM. Hominem ego hic
quaero malum, 
legirupam, impurum, peiurum atque impium. BAL. Me quaeritat,   975 
nam illa mea sunt cognomenta; nomen si memoret modo. 
quid est ei homini nomen? SIM. Leno Ballio. BAL. Scivin
ego? 
ipse ego is sum, adulescens, quem tu quaeris. SIM. Tune es Ballio? 
 BAL. Ego enim vero is sum. SIM. Vt vestitu's, es perfossor
parietum. 979-980 
 BAL. Credo, in tenebris, conspicatus si sis me, apstineas manum.   981 
 SIM. Erus meus tibi me salutem multam voluit dicere. 
hanc epistulam accipe a me, hanc me tibi iussit dare. 
 BAL. Quis is homost qui iussit? PS. Perii, nunc homo
in medio lutost; 
nomen nescit, haeret haec res. BAL. Quem hanc misisse ad me
autumas? 985 
 SIM. Nosce imaginem: tute eius nomen memorato mihi, 
ut sciam te Ballionem esse ipsum. BAL. Cedo mi epistulam. 
 SIM. Accipe et cognosce signum. BAL. Oh, Polymachaeroplagides 
purus putus est ipsus. novi. heus, Polymachaeroplagides 
nomen est. SIM. Scio iam me recte tibi dedisse epistulam,   990 
postquam Polymachaeroplagidem elocutus nomen es. 
 BAL. Quid agit is? SIM. Quod homo edepol fortis atque
bellator probus. 
sed propera hanc pellegere quaeso epistulam&#151;ita negotium est&#151; 
atque accipere argentum actutum mulieremque emittere. 
nam necessest hodie Sicyoni me esse aut cras mortem exsequi,  995 
ita erus meus est imperiosus. BAL. Novi, notis praedicas. 
 SIM. Propera pellegere epistulam ergo. BAL. Id ago, si
taceas modo. 
'miles lenoni Ballioni epistulam 
conscriptam mittit Polymachaeroplagides, 
imagine obsignatam quae inter nos duo    1000 
convenit olim.' sumbolust in epistula. 
[video, et cognosco signum. sed in epistula 
nullam salutem mittere scriptam solet? 
 SIM. Ita militaris disciplinast, Ballio: 
manu salutem mittunt benevolentibus;     1005 
eadem malam rem mittunt malevolentibus. 
sed, ut occepisti, perge opera experirier 
quid epistula ista narret. BAL. Ausculta modo.] 
'Harpax calator meus est, ad te qui venit&#151;' 
tun es is Harpax? SIM. Ego sum, atque ipse harpax quidem. 1010 
 BAL. 'Qui epistulam istam fert; ab eo argentum accipi, 
cum eo simitu mulierem mitti volo. 
salutem scriptam dignum est dignis mittere: 
te si arbitrarem dignum, misissem tibi.' 
 SIM. Quid nunc? BAL. Argentum des, abducas mulierem.  1015 
 SIM. Vter remoratur? BAL. Quin sequere ergo intro.&#151;
 SIM. 
Sequor.&#151;
 

 
 IV.iii 
 PS. Peiorem ego hominem magisque vorsute malum 
numquam edepol quemquam vidi, quam hic est Simia; 
nimisque ego illum hominem metuo et formido male, 
ne malus item erga me sit ut erga illum fuit,     1020 
ne in re secunda nunc mi obvertat cornua, 
si occasionem capsit qui sit &lt;mihi> malus; 
atque edepol equidem nolo, nam illi bene volo. 
nunc in metu sum maximo, triplici modo:     1024-1025 
primum omnium iam hunc comparem metuo meum, 1026 
ne deserat med atque ad hostis transeat; 
metuo autem, ne erus redeat etiam dum a foro, 
ne capta praeda capti praedones fuant. 
quom haec metuo, metuo ne ille huc Harpax advenat 1030 
prius quam hinc hic Harpax abierit cum muliere. 
perii hercle, nimium tarde egrediuntur foras. 
cor conligatis vasis expectat meum, 
si non educat mulierem secum simul,   1034-1035 
ut exulatum ex pectore aufugiat meo.   1036 
victor sum, vici cautos custodes meos.
 

 
 IV.iv 
 SIMIA Ne plora, nescis ut res sit, Phoenicium, 
verum haud multo post faxo scibis accubans. 
non ego te ad illum duco dentatum virum  1040 
Macedoniensem, qui te nunc flentem facit: 
cuiam esse te vis maxime, ad eum ducere: 
Calidorum haud multo post faxo amplexabere. 
 PS. Quid tu intus quaeso desedisti quam diu? 
mihi cor retunsumst oppugnando pectore.  1045 
 SIM. Occasionem repperisti, verbero, 
ubi perconteris me, insidiis hostilibus? 
quin hinc metimur gradibus militariis? 
 PS. Atque edepol, quamquam nequam homo es, recte mones. 1049-1050 
ite hac triumphi ad cantharum recta via.&#151;  1051
 

 
 IV.v 
 BALLIO Hahae, nunc demum mi animus in tuto est loco, 
postquam iste hinc abiit atque abduxit mulierem. 
iube nunc venire Pseudolum, scelerum caput, 
et abducere a me mulierem fallaciis.     1055 
conceptis hercle verbis, satis certo scio, 
ego periurare me mavellem miliens, 
quam mi illum verba per deridiculum dare. 
nunc deridebo hercle hominem, si convenero; 
verum in pistrino credo, ut convenit, fore.  1060 
nunc ego Simonem mi obviam veniat velim, 
ut mea laetitia laetus promiscam siet.
 

 
 IV.vi 
 SIMO Viso quid rerum meus Vlixes egerit, 
iamne habeat signum ex arce Ballionia. 
 BAL. O fortunate, cedo fortunatam manum,  1065 
Simo. SIM. Quid est? BA. Iam&#151; SIM. Quid iam?
 BAL. 
Nihil est quod 
 metuas. SIM. Quid est? 
venitne homo ad te? BAL. Non. SIM. Quid est igitur boni? 
 BAL. Minae viginti sanae et salvae sunt tibi, 
hodie quas aps te est instipulatus Pseudolus. 
 SIM. Velim quidem hercle. BAL. Roga me viginti minas, 1070 
si ille hodie illa sit potitus muliere 
sive eam tuo gnato hodie, ut promisit, dabit, 
[roga opsecro hercle, gestio promittere.] 
omnibus modis tibi esse rem ut salvam scias; 
atque etiam habeto mulierem dono tibi.    1075 
 SIM. Nullum periclumst, quod sciam, stipularier, 
ut concepisti verba: viginti minas 
dabin? BAL. Dabuntur. SIM. Hoc quidem actumst hau male. 
[sed convenistin hominem? BAL. Immo ambo simul. 
 SIM. Quid ait? quid narrat? quaeso, quid dixit tibi?  1080 
 BAL. Nugas theatri, verba quae in comoediis 
solent lenoni dici, quae pueri sciunt: 
malum et scelestum et peiurum aibat esse me. 
 SIM. Pol hau mentitust. BAL. Ergo haud iratus fui: 
nam quanti refert ei nec recte dicere,        1085 
qui nihili faciat quique infitias non eat?] 
 SIM. Quid est? quid non metuam ab eo? id audire expeto. 
 BAL. Quia numquam abducet mulierem iam, nec potest, 
a me. meministin tibi me dudum dicere, 
eam veniisse militi Macedonio?          1090 
 SIM. Memini. BAL. Em illius servos huc ad me argentum
attulit 
et obsignatum sumbolum, SIM. Quid postea? 
 BAL. Qui inter me atque illum militem convenerat: 
is secum abduxit mulierem hau multo prius. 
 SIM. Bonan fide istuc dicis? BAL. Vnde ea sit mihi? 1095 
 SIM. Vide modo, ne illic sit contechnatus quippiam. 
 BAL. Epistula atque imago me certum facit; 
quin illam [quidem iam] in Sicyonem ex urbe abduxit modo. 
 SIM. Bene hercle factum. quid ego cesso Pseudolum 
facere ut det nomen ad molas coloniam?      1100 
sed quis hic homo est chlamydatus? BAL. Non edepol scio, 
nisi ut observemus quo eat aut quam rem gerat.
 

 
 IV.vii 
 HARPAX Malus et nequam est homo qui nihili eri imperium sui
servos facit, 
nihilist autem suom qui officium facere immemor est, nisi est admonitus. 
nam qui liberos [esse] ilico se arbitrantur,     1105 
ex conspectu eri si sui se abdiderunt, 
luxantur, lustrantur, comedunt quod habent, ei nomen diu 
servitutis ferunt. 
nec boni ingeni quicquam in is inest, 
nisi ut improbis se artibus teneant. ~       1110 
cum his mihi nec locus 
nec sermo convenit neque is umquam nobilis fui. 
ego, ut mi imperatumst, etsi abest, hic adesse erum arbitror. 
nunc ego illum metuo, 
quom hic non adest, ne quom adsiet metuam. ei rei operam dabo. 1115 
nam in taberna usque adhuc, si veniret Syrus, 
cui dedi sumbolum, mansi, uti iusserat: 
leno ubi esset domi, me aibat arcessere; 
verum ubi is non venit nec vocat, 
venio huc ultro, ut sciam, quid rei sit, ne illic homo me ludificetur.  1120 
neque quicquamst melius, quam ut hoc pultem atque aliquem evocem hinc
intus. 
leno argentum hoc volo 
a me accipiat atque amittat mulierem mecum simul. 
 BAL. Heus tu. SIM. Quid vis? BAL. Hic homo meus
est. SIM. Quidum? 
 BAL. Quia praeda haec meast: 
scortum quaerit, habet argentum. iam admordere hunc mihi lubet. 1125 
 SIM. Iamne illum comessurus es? BAL. Dum recens est 
dator, dum calet, devorari decet iam. 
boni me viri pauperant, improbi augent; 
poplo strenui, mi improbi usui sunt. 
 SIM. Malum quod tibi di dabunt, sic scelestu's.  1130 
 HAR. Me nunc commoror, quom has foris non ferio, ut sciam, 
sitne Ballio domi.               1131a 
 BAL. Venus mi haec bona dat, quom hos huc adigit 
lucrifugas, damnicupidos, qui se suamque aetatem bene curant, 
edunt, bibunt, scortantur: illi sunt alio ingenio atque tu, 
qui neque tibi bene esse patere et illis quibus est invides.  1135 
 HAR. Heus ubi estis vos? BAL. Hic quidem ad me recta
habet rectam viam. 
[ H. Heus ubi estis vos? B. Heus adulescens, quid istic
debetur tibi?] 
bene ego ab hoc praedatus ibo; novi, bona scaevast mihi. 
 HAR. Ecquis hoc aperit? BAL. Heus chlamydate, quid istic
debetur tibi? 
 HAR. Aedium dominum lenonem Ballionem quaerito.  1140 
 BAL. Quisquis es, adulescens, operam fac compendi quaerere. 
 HAR. Quid iam? BAL. Quia tute ipsus ipsum praesens praesentem
vides. 
 HAR. Tune is es? SIM. Chlamydate, cave sis tibi a curvo
infortunio 
atque in hunc intende digitum: hic leno est. BAL. At hic est
vir bonus. 
sed, tu, bone vir, flagitare saepe clamore in foro,     1145 
quom libella nusquamst, nisi quid leno hic subvenit tibi. 
 HAR. Quin tu mecum fabulare? BAL. Fabulor. quid vis tibi? 
 HAR. Argentum accipias. BAL. Iamdudum, si des, porrexi
manum. 
 HAR. Accipe: hic sunt quinque argenti lectae numeratae minae. 
hoc tibi erus me iussit ferre Polymachaeroplagides,    1150 
quod deberet, atque ut mecum mitteres Phoenicium. 
 BAL. Erus tuos&#151; HAR. Ita dico. BAL. Miles&#151; HAR. 
Ita loquor. BAL. 
  Macedonius&#151; 
 HAR. Admodum, inquam. BAL. Te ad me misit Polymachaeroplagides? 
 HAR. Vera memoras. BAL. Hoc argentum ut mihi dares? HAR. 
Si tu quidem es 
leno Ballio. BAL. Atque ut a me mulierem tu abduceres?     1155 
 H. Ita. B. Phoenicium esse dixit? H. Recte meministi.
 B. 
Mane. 
iam redeo ad te. HAR. At maturate propera, nam propero: vides 
iam diem multum esse. BAL. Video: hunc advocare etiam volo; 
mane modo istic, iam revertar ad te. quid nunc fit, Simo? 
quid agimus? manufesto hunc hominem teneo, qui argentum attulit. 1160 
 SIM. Quidum? BAL. An nescis quae sit haec res? SIM. 
Iuxta cum ignarissimis. 
 BAL. Pseudolus tuos allegavit hunc, quasi a Macedonio 
milite esset. SIM. Haben argentum ab homine? BAL. Rogitas
quod vides? 
 SIM. Heus, memento ergo dimidium istinc mihi de praeda dare: 
commune istuc esse oportet. BAL. Quid, malum? id totum tuom
est. 1165 
 HAR. Quam mox mi operam das? BAL. Tibi do equidem. quid
nunc mi es 
  auctor, Simo? 
 SIM. Exploratorem hunc faciamus ludos suppositicium, 
adeo donicum ipsus sese ludos fieri senserit. 
 BAL. Sequere. quid ais? nempe tu illius servos es? HAR. 
Planissume. 
 BAL. Quanti te emit? HAR. Suarum in pugna virium victoria.  1170 
nam ego eram domi imperator summus in patria mea. 
 BAL. An etiam umquam ille expugnavit carcerem, patriam tuam? 
 HAR. Contumeliam si dices, audies. BAL. Quotumo die 
ex Sicyone huc pervenisti? HAR. Altero ad meridie. 
 BAL. Strenue mehercle iisti. SIM. Quamvis pernix hic
est homo:  1175 
ubi suram aspicias, scias posse eum&#151;gerere crassas compedes. 
 BAL. Quid ais? tune etiam cubitare solitu's in cunis puer? 
 SIM. Scilicet. BAL. Etiamne facere solitus es&#151;scin quid
loquar? 
 SIM. Scilicet solitum esse. HAR. Sanine estis? BAL. 
Quid hoc quod te rogo? 
noctu in vigiliam quando ibat miles, quom tu ibas simul,     1180 
conveniebatne in vaginam tuam machaera militis? 
 HAR. I in malam crucem. BAL. Ire licebit tamen tibi hodie
temperi. 
 HAR. Quin tu mulierem mi emittis, aut redde argentum. BAL. 
Mane. 
 HAR. Quid maneam? BAL. Chlamydem hanc commemora quanti
conductast. HAR. 
 Quid est? 
 SIM. Quid meret machaera? HAR. Elleborum hisce hominibus
opus est.  1185 
 BAL. Eho. 
 HAR. Mitte. BAL. Quid mercedis petasus hodie domino demeret? 
 HAR. Quid domino? quid somniatis? mea quidem haec habeo omnia, 
meo peculio empta. BAL. Nempe quod femina summa sustinent. 
 HAR. Vncti hi sunt senes, fricari sese ex antiquo volunt.    1189-1190 
 BAL. Responde, opsecro hercle, vero serio hoc quod te rogo:  1191 
quid meres? quantillo argento te conduxit Pseudolus? 
 HAR. Quis istic Pseudolust? BAL. Praeceptor tuos, qui
te hanc fallaciam 
docuit, ut fallaciis hinc mulierem a me abduceres. 
 HAR. Quem tu Pseudolum, quas tu mihi praedicas fallacias?   1195 
quem ego hominem ~ nullius coloris novi. BAL. Non tu istinc
abis? 
nihil est hodie hic sucophantis quaestus: proin tu Pseudolo 
nunties abduxisse alium praedam, qui occurrit prior 
Harpax. HAR. Is quidem edepol Harpax ego sum. BAL. Immo
edepol esse vis. 
purus putus hic sucophanta est. HAR. Ego tibi argentum dedi  1200 
et dudum, adveniens extemplo, sumbolum servo tuo, 
eri imagine obsignatam epistulam, hic ante ostium. 
 BAL. Meo tu epistulam dedisti servo? quoi servo? HAR. 
Suro. 
 BAL. Non confidit sycophanta hic [nequam est] nugis: meditatus
malest. 
[edepol hominem verberonem Pseudolum, ut docte dolum   1205 
commentust: tantundem argenti quantum miles debuit 
dedit huic atque hominem exornavit, mulierem qui abduceret.] 
nam illam epistulam ipsus verus Harpax huc ad me attulit. 
 HAR. Harpax ego vocor, ego servos sum Macedonis militis;  1209-1210 
ego nec sycophantiose quicquam ago nec malefice,      1211 
neque istum Pseudolum mortalis qui sit novi neque scio. 
 SIM. Tu, nisi mirumst, leno, plane perdidisti mulierem. 
 BAL. Edepol ne istuc magis magisque metuo, quom verba audio. 
mihi quoque edepol iamdudum ille Surus cor perfrigefacit,   1215 
sumbolum qui ab hoc accepit. mira sunt ni Pseudolust. 
eho tu, qua facie fuit, dudum quoi dedisti sumbolum? 
 HAR. Rufus quidam, ventriosus, crassis suris, subniger, 
magno capite, acutis oculis, ore rubicundo, admodum 
magnis pedibus. BAL. Perdidisti, postquam dixisti pedes.   1220 
Pseudolus fuit ipsus. actumst de me. iam morior, Simo. 
 HAR. Hercle te hau sinam emoriri, nisi mi argentum redditur, 
viginti minae. SIM. Atque etiam mihi aliae viginti minae. 
 BAL. Auferen tu id praemium a me, quod promisi per iocum? 
 SIM. De improbis viris auferri praemium et praedam decet.  1225 
 BAL. Saltem Pseudolum mihi dedas. SIM. Pseudolum ego
dedam tibi? 
quid deliquit? dixin, ab eo tibi ut caveres, centiens? 
 BAL. Perdidit me. SIM. At me viginti modicis multavit
minis. 
 BAL. Quid nunc faciam? HAR. Si mi argentum dederis, te
suspendito. 
 BAL. Di te perdant. sequere sis me ergo hac ad forum, ut solvam. 1230 
 HAR. Sequor. 
 SIM. Quid ego? BAL. Peregrinos absolvam, cras agam cum
civibus. 
Pseudolus mihi centuriata habuit capitis comitia, 
qui illum ad me hodie adlegavit, mulierem qui abduceret. 
sequere tu. nunc ne expectetis, dum hac domum redeam via; 
ita res gestast: angiporta haec certum est consectarier.     1235 
 HAR. Si graderere tantum quantum loquere, iam esses ad forum.&#151; 
 BAL. Certumst mi hunc emortualem facere ex natali die.&#151;
 

 
 IV.viii 
 SIM. Bene ego illum tetigi, bene autem servos inimicum suom. 
nunc mihi certum est alio pacto Pseudolo insidias dare, 
quam in aliis comoediis fit, ubi cum stimulis aut flagris  1240 
insidiantur: at ego iam intus promam viginti minas, 
quas promisi si effecisset; obviam ei ultro deferam. 
nimis illic mortalis doctus, nimis vorsutus, nimis malus; 
superavit dolum Troianum atque Vlixem Pseudolus. 
nunc ibo intro, argentum promam, Pseudolo insidias dabo.&#151; 1245
 

 

 
 ACTVS V 
 

 
 V.i 
 PSEVDOLVS Quid hoc? sicine hoc fit, pedes? statin an non? 
an id voltis, ut me hinc iacentem aliquis tollat? 
nam hercle si cecidero, vestrum erit flagitium. 
pergitin pergere? ah, serviendum mihi 
hodie est; magnum hoc vitium vino est:   1250 
pedes captat primum, luctator dolosust. 
profecto edepol ego nunc probe habeo madulsam: 
ita victu excurato, ita magnis munditiis &lt;et> dis dignis, 
itaque in loco festivo sumus festive accepti. 
quid opust me multas agere ambages? hoc  1255 
est homini quam ob rem vitam amet, 
hic omnes voluptates, in hoc omnes venustates sunt: 
deis proximum esse arbitror. 
nam ubi amans complexust amantem, ubi ad labra labella adiungit, 
ubi alter alterum bilingui manifesto inter se prehendunt,  1260 
ubi mammam mammicula opprimit aut, si lubet, corpora conduplicantur, 
manu candida cantharum dulciferum propinat amicissima amico: 
ibi iam neque esse alium alii odiosum 
nec molestum nec sermonibus morologis uti, 
unguenta atque odores, lemniscos, corollas  1265 
dari dapsiles, non enim parce promi, 
victum ceterum ne quis me roget: 
hoc ego modo atque erus minor hunc diem sumpsimus prothyme, 
postquam opus meum omne ut volui perpetravi hostibus fugatis. 1269-1270 
illos accubantis, potantis, amantis      1271 
cum scortis reliqui, et meum scortum ibidem, 
suo cordi atque animo opsequentes. sed postquam  1272a 
exurrexi, orant med ut saltem. 
ad hunc me modum intuli illis satis facete, 
nimis ex discipulina, quippe ego qui       1274a 
probe Ionica perdidici. sed palliolatim amictus 
sic haec incessi ludibundus.          1275a 
plaudunt &lt;et> 'parum' clamitant mi, ut revertar. 
occepi denuo, hoc modo: nolui 
idem; amicae dabam me meae,         1277a 
ut me amaret: ubi circumvortor, cado: 
id fuit naenia ludo.              1278a 
itaque dum enitor, prox, iam paene inquinavi pallium. 
nimiae tum voluptati edepol 
fui ob casum. datur cantharus: bibi.       1280a 
commuto ilico pallium, illud posivi; 
inde huc exii, crapulam dum amoverem. 
nunc ab ero ad erum meum maiorem venio foedus commemoratum. 
aperite, aperite, heus, Simoni me adesse aliquis nuntiate.
 

 
 V.ii 
 SIMO Vox viri pessumi me exciet foras.   1285 
sed quid hoc? quo modo? quid video ego? 
 PS. Cum corona ebrium Pseudolum tuom. 
 SIM. Libere hercle hoc quidem. sed vide statum. 
num mea gratia pertimescit magis? 
cogito, saeviter blanditerne adloquar.     1290 
sed me hoc votat vim facere nunc 
quod fero, si qua in hoc spes sitast mihi. 
 PS. Vir malus viro optumo obviam it. 
 SIM. Di te ament, Pseudole. fu i in malam crucem. 
 PS. Cur ego adflictor? SIM. Quid tu, malum, in os igitur
mi ebrius inructas? 1295 
 PS. Molliter sic tene me, cave ne cadam: 
non vides me ut madide madeam? 
 SIM. Quae istaec audaciast, te sic interdius 
cum corolla ebrium incedere? PS. Lubet. 
 SIM. Quid, lubet? pergin ructare in os mihi?  1300 
 PS. Suavis ructus mihi est. sic sine, Simo. 
 SIM. Credo equidem potesse te, scelus, 
Massici montis uberrumos quattuor 
fructus ebibere in hora una. PS. Hiberna addito. 
 SIM. Hau male mones, sed dic tamen,    1305 
unde onustam celocem agere te praedicem? 
 PS. Cum tuo filio perpotavi modo. 
sed, Simo, ut probe tactus Ballio est! 
quae tibi dixi, ut effecta reddidi! 
 SIM. Pessumu's homo. PS. Mulier haec facit. 1310 
cum tuo filio libera accubat. 
 SIM. Omnia, ut quicque egisti, ordine scio. 
 PS. Quid ergo dubitas dare mi argentum? SIM. Ius petis,
fateor. tene. 
 PS. At negabas daturum esse te mihi. 
onera hunc hominem atque me consequere hac. SIM. Egone istum
onerem? 1315 
  PS. Onerabis, scio. 
 SIM. Quid ego huic homini faciam? satin ultro et argentum aufert
et me inridet? 
 PS. Vae victis. SIM. Vorte ergo umerum. 
 PS. Em. SIM. Hoc ego numquam ratus sum 
fore me, ut tibi fierem supplex. 
heu heu heu. PS. Desine. SIM. Doleo. PS. Ni doleres
tu, ego dolerem. 1320 
 SIM. Quid? hoc auferen, Pseudole mi, aps tuo ero? PS. 
Lubentissimo corde 
  atque animo. 
 SIM. Non audes, quaeso, aliquam partem mihi gratiam facere hinc
argenti? 
 PS. Non: me dices avidum esse hominem nam hinc numquam eris
nummo divitior; 
neque te mei tergi misereret, si hoc non hodie ecfecissem. 
 SIM. Erit ubi te ulciscar, si vivo. PS. Quid minitare?
habeo tergum.  1325 
 SIM. Age sane igitur. PS. Redi. SIM. Quid redeam?
 PS. 
Redi modo: non 
  eris deceptus. 
 SIM. Redeo. PS. Simul mecum &lt;i> potatum. SIM. 
Egone eam? PS. Fac quod 
  te iubeo: 
si is, aut dimidium aut plus etiam faxo hinc feres. SIM. Eo,
duc me quo vis. 
 PS. Quid nunc? numquid iratus es aut mihi aut filio propter
has res, Simo? 
  SIM. Nil profecto. PS. I hac. 
 BAL. Te sequor. quin vocas spectatores simul?  1330 
 PS. Hercle me isti hau solent 
vocare, neque ergo ego istos; 
verum si voltis adplaudere atque adprobare 
hunc gregem et fabulam, 
in crastinum vos vocabo.
 

 
	 
		 Plautus 
		 The Latin Library 
		 The Classics Page