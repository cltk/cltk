Terence: Hecyra
		 

		 
		 
	 
	
 

 P. TERENTI AFRI HECYRA
 

 

 
 DIDASCALIA 
 

 
 INCIPIT TERENTI HECYRA 
 ACTA LVDIS MEGALENSIBVS 
 SEXTO IVLIO CAESARE CN. CORNELIO DOLABELLA 
 AEDILIBVS CVRVLIBVS 
 MODOS FECIT FLACCVS CLAVDI 
 TIBIS PARIBVS 
 TOTA GRAECA MENANDRV 
 FACTA EST V 
 ACTA PRIMO SINE PROLOGO DATA 
 SECVNDO CN. OCTAVIO TITO MANLIO COS. 
 RELATA EST LVCIO AEMILIO PAVLO LUDIS FVNERALIBUS 
 NON EST PLACITA 
 TERTIO RELATA EST Q. FULVIO LVC. MARCIO AEDILIBVS CVRVLIBVS 
 EGIT LVC AMBIVIVS LVC SERGIVS TVRPIO 
 PLACVIT 
 

 
 PERSONAE 
 

 
 PROLOGVS 
 PHILOTIS MERETRIX 
 SYRA ANVS 
 PARMENO SERVOS 
 (SCIRTVS SERVOS) 
 LACHES SENEX 
 SOSTRATA MATRONA 
 PHIDIPPVS SENEX 
 PAMPHILVS ADVLESCENS 
 SOSIA SERVOS 
 MYRRINA MATRONA 
 BACCHIS MERETRIX 
 CANTOR 
 

 
 PERIOCHA 
 C. SVLPICI APOLLINARIS 
 

 
Vxorem ducit Pamphilus Philumenam, 
cui quondam ignorans uirgini uitium obtulit, 
cuiusque per uim quem detraxit anulum 
dederat amicae Bacchidi meretriculae. 
dein profectus in Imbrum est: nuptam haud attigit. 
hanc mater utero grauidam, ne id sciat socrus, 
ut aegram ad sese transfert. reuenit Pamphilus, 
deprendit partum, celat; uxorem tamen 
recipere non uolt. pater incusat Bacchidis 
amorem. dum se purgat Bacchis, anulum 
mater uitiatae forte adgnoscit Myrrina. 
uxorem recipit Pamphilus cum filio.
 

 
 PROLOGVS (I) 
 

 
Hecyra est huic nomen fabulae. haec quom datast 
nova, novom intervenit vitium et calamitas 
ut neque spectari neque cognosci potuerit: 
ita populu' studio stupidus in funambulo 
animum occuparat. nunc haec planest pro nova,   5 
et is qui scripsit hanc ob eam rem noluit 
iterum referre ut iterum possit vendere. 
alias cognostis eiu': quaeso hanc noscite.
 

 
 PROLOGVS (II) 
 

 
Orator ad vos venio ornatu prologi: 
sinite exorator sim &lt;eo>dem ut iure uti senem   10 
liceat quo iure sum usus adulescentior, 
novas qui exactas feci ut inveterascerent, 
ne cum poeta scriptura evanesceret. 
in is quas primum Caecili didici novas 
partim sum earum exactu', partim vix steti.    15 
quia scibam dubiam fortunam esse scaenicam, 
spe incerta certum mihi laborem sustuli, 
&lt;ea>sdem agere coepi ut ab eodem alias discerem 
novas, studiose ne illum ab studio abducerem. 
perfeci ut spectarentur: ubi sunt cognitae,   20 
placitae sunt. ita poetam restitui in locum 
prope iam remmotum iniuria advorsarium 
ab studio atque ab labore atque arte musica. 
quod si scripturam sprevissem in praesentia 
et in deterrendo voluissem operam sumere,  25 
ut in otio esset potiu' quam in negotio, 
deterruissem facile ne alias scriberet. 
nunc quid petam mea causa aequo animo attendite. 
Hecyram ad vos refero, quam mihi per silentium 
numquam agere licitumst; ita eam oppressit calamitas. 30 
&lt;ea>m calamitatem vostra intellegentia 
sedabit, si erit adiutrix nostrae industriae. 
quom primum eam agere coepi, pugilum gloria 
(funambuli &lt;eo>dem accessit exspectatio), 
comitum conventu', strepitu', clamor mulierum 35 
fecere ut ante tempus exirem foras. 
vetere in nova coepi uti consuetudine 
in experiundo ut essem; refero denuo. 
primo actu placeo; quom interea rumor venit 
datum iri gladiatores, populu' convolat,  40 
tumultuantur clamant, pugnant de loco: 
ego interea meum non potui tutari locum. 
nunc turba nulla est: otium et silentiumst: 
agendi tempu' mihi datumst; vobis datur 
potestas condecorandi ludos scaenicos.  45 
nolite sinere per vos artem musicam 
recidere ad paucos: facite ut vostra auctoritas 
meae auctoritati fautrix adiutrixque sit. 
si numquam avare pretium statui arti meae 
et eum esse quaestum in animum induxi maxumum 50 
quam maxume servire vostris commodis, 
sinite impetrare me, qui in tutelam meam 
studium suom et se in vostram commisit fidem, 
ne &lt;eu>m circumventum inique iniqui inrideant. 
mea causa causam accipite et date silentium,  55 
ut lubeat scribere aliis mihique ut discere 
novas expediat posthac pretio emptas meo.
 

 
 ACTVS I 
 

 
 Philotis Syra 
 

 
 I.i 
 PH. Per pol quam paucos reperias meretricibus 
fidelis evenire amatores, Syra. 
vel hic Pamphilus iurabat quotiens Bacchidi,  60 
quam sancte, uti quivis facile posset credere, 
numquam illa viva ducturum uxorem domum! 
em duxit. SY. ergo propterea te sedulo 
et moneo et hortor ne quoiusquam misereat, 
quin spolies mutiles laceres quemque nacta sis.  65 
 PH. utine eximium neminem habeam? SY. neminem: 
nam nemo illorum quisquam, scito, ad te venit 
quin ita paret sese abs te ut blanditiis suis 
quam minimo pretio s&lt;ua>m voluptatem expleat. 
hiscin tu amabo non contra insidiabere?   70 
 PH. tamen pol eandem iniuriumst esse omnibus. 
 SY. iniurium autem est ulcisci advorsarios, 
aut qua via te captent &lt;ea>dem ipsos capi? 
eheu me miseram, quor non aut istaec mihi 
aetas et formast aut tibi haec sententia?   75
 

 
 Parmeno Philotis Syra 
 

 
 I.ii 
 PA. Senex si quaeret me, modo isse dicito 
ad portum percontatum adventum Pamphili. 
audin quid dicam, Scirte? si quaeret me, uti 
tum dicas; si non quaeret, nullu' dixeris, 
alias ut uti possim causa hac integra.     80 
sed videon ego Philotium? unde haec advenit? 
Philoti', salve multum. PH. o salve, Parmeno. 
 SY. salve mecastor, Parmeno. PA. et tu edepol, Syra. 
dic mi, ubi, Philoti', te oblectasti tam diu? 
 PH. minime equidem me oblectavi, quae cum milite  85 
Corinthum hinc sum profecta inhumanissimo: 
biennium ibi perpetuom misera illum tuli. 
 PA. edepol te desiderium Athenarum arbitror, 
Philotium, cepisse saepe et te tuom 
consilium contempsisse. PH. non dici potest   90 
quam cupida eram huc redeundi, abeundi a milite 
vosque hic videndi, antiqua ut consuetudine 
agitarem inter vos libere convivium. 
nam illi[c] haud licebat nisi praefinito loqui 
quae illi placerent. PA. haud opinor commode  95 
finem statuisse orationi militem. 
 PH. sed quid hoc negotist? modo quae narravit mihi 
hic intu' Bacchi'? quod ego numquam credidi 
fore, ut ille hac viva posset animum inducere 
uxorem habere. PA. habere autem? PH. eho tu, an non habet? 100 
 PA. habet, sed firmae haec vereor ut sint nuptiae. 
 PH. ita di deaeque faxint, si in rem est Bacchidis. 
sed qui istuc credam ita esse dic mihi, Parmeno. 
 PA. non est opus prolato hoc: percontarier 
desiste. PH. nempe &lt;ea> causa ut ne id fiat palam? 105 
ita me di amabunt, haud propterea te rogo, 
uti hoc proferam, sed ut tacita mecum gaudeam. 
 PA. numquam tam dices commode ut tergum meum 
tuam in fidem committam. PH. ah noli, Parmeno: 
quasi tu non multo malis narrare hoc mihi    110 
quam ego quae percontor scire. PA. (vera haec praedicat 
et illud mihi vitiumst maxumum.) si mihi fidem 
das te tacituram, dicam. PH. ad ingenium redis. 
fidem do: loquere. PA. ausculta. PH. istic sum. PA. 
hanc Bacchidem 
amabat ut quom maxume tum Pamphilus   115 
quom pater uxorem ut ducat orare occipit 
et haec communia omnium quae sunt patrum, 
sese senem esse dicere, illum autem unicum: 
praesidium velle se senectuti suae. 
ill' primo se negare; sed postquam acrius   120 
pater instat, fecit animi ut incertus foret 
pudorin anne amori obsequeretur magis. 
tundendo atque odio denique effecit senex: 
despondit &lt;ei> gnatam hui(u)s vicini proxumi. 
usque illud visum est Pamphilo ne utiquam grave 125 
donec iam in ipsis nuptiis, postquam videt 
paratas nec moram ullam quin ducat dari, 
ibi demum ita aegre tulit ut ipsam Bacchidem, 
si adesset, credo ibi eiu' commiseresceret. 
ubiquomque datum erat spatium solitudinis  130 
ut conloqui mecum una posset: "Parmeno, 
perii, quid ego egi! in quod me conieci malum! 
non potero ferre hoc, Parmeno: perii miser." 
 PH. at te di deaeque perduint cum istoc odio, Lache! 
 PA. ut ad pauca redeam, uxorem deducit domum.  135 
nocte illa prima virginem non attigit; 
quae consecutast nox eam, nihilo magis. 
 PH. quid ais? cum virgine una adulescens cubuerit 
plus potu', sese illa abstinere ut potuerit? 
non veri simile dici' neque verum arbitror.    140 
 PA. credo ita videri tibi. nam nemo ad te venit 
nisi cupiens t&lt;ui>; ille invitus illam duxerat. 
 PH. quid deinde fit? PA. diebu' sane pauculis 
post Pamphilus me solum seducit foras 
narratque ut virgo ab se integra etiam tum siet, 145 
seque ante quam eam uxorem duxisset domum, 
sperasse eas tolerare posse nuptias. 
"sed quam decrerim me non posse diutius 
habere, eam ludibrio haberi, Parmeno, 
quin integram itidem reddam, ut accepi ab suis, 150 
neque honestum mihi neque utile ipsi virginist." 
 PH. pium ac pudicum ingenium narras Pamphili. 
 PA. "hoc ego proferre incommodum mi esse arbitror; 
reddi patri autem, quoi tu nil dicas viti, 
superbumst. sed illam spero, ubi hoc cognoverit  155 
non posse se mecum esse, abituram denique." 
 PH. quid interea? ibatne ad Bacchidem? PA. cotidie. 
sed ut fit, postquam hunc alienum ab sese videt, 
maligna multo et mage procax facta ilico est. 
 PH. non edepol mirum. PA. atque ea res multo maxume 160 
diiunxit illum ab illa, postquam et ipse se 
et illam et hanc quae domi erat cognovit satis, 
ad exemplum ambarum mores &lt;ea>rum existimans. 
haec, ita uti liberali esse ingenio decet, 
pudens modesta incommoda atque iniurias  165 
viri omnis ferre et tegere contumelias. 
hic animu' partim uxori' misericordia 
devinctu', partim victus hui(u)s iniuriis 
paullatim elapsust Bacchidi atque huc transtulit 
amorem, postquam par ingenium nactus est.  170 
interea in Imbro moritur cognatus senex 
horunc: ea ad hos redibat lege hereditas. 
eo amantem invitum Pamphilum extrudit pater. 
reliquit cum matre hic uxorem; nam senex 
rus abdidit se, huc raro in urbem commeat.  175 
 PH. quid adhuc habent infirmitatis nuptiae? 
 PA. nunc audies. primo dies complusculos 
bene convenibat sane inter eas. interim 
miris modis odisse coepit Sostratam: 
neque lites ullae inter eas, postulatio     180 
numquam. PH. quid igitur? PA. siquando ad eam accesserat 
confabulatum, fugere e conspectu ilico, 
videre nolle: denique ubi non quit pati, 
simulat se ad matrem accersi ad rem divinam, abit. 
ubi illic d&lt;ie>s est compluris, accersi iubet:   185 
dixere causam tum nescioquam. iterum iubet: 
nemo remisit. postquam accersunt saepius, 
aegram esse simulant mulierem. nostra ilico 
it visere ad eam: admisit nemo. hoc ubi senex 
rescivit, heri ea causa rure huc advenit,   190 
patrem continuo convenit Philumenae. 
quid egerint inter se nondum etiam scio; 
nisi sane curaest quorsum eventurum hoc siet. 
habes omnem rem: pergam quo coepi hoc iter. 
 PH. et quidem ego; nam constitui cum quodam hospite 195 
me esse illum conventuram. PA. di vortant bene 
quod agas! PH. vale. PA. et tu bene vale, Philotium.
 

 
 ACTVS II 
 

 
 Laches Sostrata 
 

 
 II.i 
 LA. Pro deum atque hominum fidem, quod hoc genus est, quae haec
est coniuratio! 
utin omnes mulieres eadem aeque studeant nolintque omnia 
neque declinatam quicquam ab aliarum ingenio ullam reperias! 200 
itaque adeo uno animo omnes socrus oderunt nurus. 
viris esse advorsas aeque studiumst, simili' pertinaciast, 
in eodemque omnes mihi videntur ludo doctae ad malitiam; et 
&lt;ei> ludo, si ullus est, magistram hanc esse sati' certo scio. 
 SO. me miseram, quae nunc quam ob rem accuser nescio. LA. 
hem 205 
tu nescis? SO. non, ita me di bene ament, mi Lache, 
itaque una inter nos agere aetatem liceat. LA. di mala prohibeant. 
 SO. meque abs te inmerito esse accusatam post modo rescisces.
 LA. 
scio, 
te inmerito? an quicquam pro istis factis dignum te dici potest? 
quae me et te et familiam dedecoras, filio luctum paras;    210 
tum autem ex amicis inimici ut sint nobis adfines facis, 
qui illum decrerunt dignum s&lt;uo>s quoi liberos committerent. 
tu sola exorere quae perturbes haec tua inpudentia. 
 SO. egon? LA. tu inquam, mulier, quae me omnino lapidem,
non hominem putas. 
an, quia ruri esse crebro soleo, nescire arbitramini    215 
quo quisque pacto hic vitam vostrarum exigat? 
multo melius hic quae fiunt quam illi[c] ubi sum adsidue scio. 
ideo quia, ut vos mihi domi eriti', proinde ego ero fama foris. 
iampridem equidem audivi cepisse odium t&lt;ui> Philumenam, 
minimeque adeo [est] mirum, et ni id fecisset mage mirum foret; 220 
sed non credidi adeo ut etiam totam hanc odisset domum: 
quod si scissem illa hic maneret potiu', tu hinc isses foras. 
at vide quam inmerito aegritudo haec oritur mi abs te, Sostrata: 
rus habitatum abii concedens vobis et r&lt;ei> serviens, 
sumptus vostros otiumque ut nostra res posset pati,    225 
m&lt;eo> labori haud parcens praeter aequom atque aetatem meam. 
non te pro his curasse rebu' nequid aegre esset mihi! 
 SO. non mea opera neque pol culpa evenit. LA. immo maxume: 
sola hic f&lt;ui>sti: in te omnis haeret culpa sola, Sostrata. 
quae hic erant curares, quom ego vos curis solvi ceteris.  230 
cum puella anum suscepisse inimicitias non pudet? 
illi(u)s dices culpa factum? SO. haud equidem dico, mi Lache. 
 LA. gaudeo, ita me di ament, gnati causa; nam de te quidem 
sati' scio peccando detrimenti nil fieri potest. 
 SO. qui scis an ea causa, mi vir, me odisse adsimulaverit  235 
ut cum matre plus una esset? LA. quid ais? non signi hoc sat
est, 
quod heri nemo voluit visentem ad eam te intro admittere? 
 SO. enim lassam oppido tum esse &lt;ai>bant: eo ad eam non admissa
sum. 
 LA. t&lt;uo>s esse ego illi mores morbum mage quam ullam aliam
rem arbitror, 
et merito adeo; nam vostrarum nullast quin gnatum velit   240 
ducere uxorem; et quae vobis placitast condicio datur: 
ubi duxere inpulsu vostro, vostro inpulsu &lt;ea>sdem exigunt.
 

 
 Phidippvs Laches Sostrata 
 

 
 II.ii 
 PH. Etsi scio ego, Philumena, m&lt;eu>m ius esse ut te cogam 
quae ego imperem facere, ego tamen patrio animo victu' faciam 
ut tibi concedam neque tuae lubidini advorsabor.     245 
 LA. atque eccum Phidippum optume video: hinc iam scibo hoc quid
sit. 
Phidippe, etsi ego m&lt;ei>s me omnibus scio esse adprime obsequentem, 
sed non adeo ut mea facilitas corrumpat illorum animos: 
quod tu si idem faceres, magis in rem et vostram et nostram id esset. 
nunc video in illarum potestate esse te. PH. heia vero.  250 
 LA. adii te heri de filia: ut veni, itidem incertum amisti. 
haud ita decet, si perpetuam hanc vis esse adfinitatem, 
celare te iras. siquid est peccatum a nobis profer: 
aut ea refellendo aut purgando vobis corrigemus 
te iudice ipso. sin east causa retinendi apud vos   255 
quia aegrast, te mihi iniuriam facere arbitror, Phidippe, 
si metui' satis ut meae domi curetur diligenter. 
at ita me di ament, haud tibi hoc concedo--[etsi] illi pater es-- 
ut tu illam salvam mage velis quam ego: id adeo gnati causa, 
quem ego intellexi illam haud minus quam se ipsum magni facere. 260 
neque adeo clam me est quam esse eum graviter laturum credam, 
hoc si rescierit: &lt;eo> domum studeo haec priu' quam ille redeat. 
 PH. Laches, et diligentiam vostram et benignitatem 
novi et quae dicis omnia esse ut dicis animum induco, 
et te hoc mihi cupio credere: illam ad vos redire studeo   265 
si facere possim ullo modo. LA. quae res te id facere prohibet? 
eho num quid nam accusat virum? PH. minime. nam postquam attendi 
magis et vi coepi cogere ut rediret, sancte adiurat 
non posse apud vos Pamphilo se absente perdurare. 
aliud fortasse aliis viti est: ego sum animo leni natus:   270 
non possum advorsari meis. LA. em Sostrata. SO. heu me
miseram! 
 LA. certumne est istuc? PH. nunc quidem ut videtur: sed
num quid vis? 
nam est quod me transire ad forum iam oportet. LA. eo tecum
una.
 

 
 Sostrata 
 

 
 II.iii 
Edepol ne nos sumus inique aeque omnes invisae viris 
propter paucas, quae omnes faciunt dignae ut videamur malo.  275 
nam ita me di ament, quod me accusat nunc vir, sum extra noxiam. 
sed non facile est expurgatu: ita animum induxerunt socrus 
omnis esse iniquas: haud pol mequidem; nam numquam secus 
habui illam ac si ex me esset gnata, nec qui hoc mi eveniat scio; 
nisi pol filium multimodis iam exspecto ut redeat domum.   280
 

 
 ACTVS III 
 

 
 Pamphilvs Parmeno (Myrrina) 
 

 
 III.i 
 PAM. Nemini plura acerba credo esse ex amore homini umquam oblata 
quam mi. heu me infelicem, hancin ego vitam parsi perdere! 
hacin causa ego eram tanto opere cupidu' redeundi domum! hui 
quanto fuerat praestabilius ubivis gentium agere aetatem 
quam huc redire atque haec ita esse miserum me resciscere!  285 
nam nos omnes quibus est alicunde aliquis obiectus labos, 
omne quod est interea tempu' priu' quam id rescitumst lucrost. 
 PAR. ac sic citiu' qui te expedias his aerumnis reperias: 
si non rediisses, haec irae factae essent multo ampliores. 
sed nunc adventum tuom ambas, Pamphile, scio reverituras:  290 
rem cognosces, iram expedies, rursum in gratiam restitues. 
levia sunt quae tu pergravia esse in animum induxti tuom. 
 PAM. quid consolare me? an quisquam usquam gentiumst aeque miser? 
priu' quam hanc uxorem duxi habebam alibi animum amori deditum; 
tamen numquam ausu' sum recusare &lt;ea>m quam mi obtrudit pater:  295 
iam in hac re, ut taceam, quoivis facile scitust quam fuerim miser. 
vix me illi&lt;m> abstraxi atque inpeditum in ea expedivi animum meum, 
vixque huc contuleram: em nova res ortast porro ab hac quae me abstrahat. 
tum matrem ex &lt;ea> re me aut uxorem in culpa inventurum arbitror; 
quod quom ita esse invenero, quid restat nisi porro ut fiam miser?  300 
nam matri' ferre iniurias me, Parmeno, pietas iubet; 
tum uxori obnoxius sum: ita olim s&lt;uo> me ingenio pertulit, 
tot m&lt;ea>s iniurias quae numquam in ullo patefecit loco. 
sed magnum nescioquid necessest evenisse, Parmeno, 
unde ira inter eas intercessit quae tam permansit diu.    305 
 PAR. haud quidem hercle: parvom; si vis vero veram rationem
exsequi, 
non maxumas quae maxumae sunt interdum irae iniurias 
faciunt; nam saepe est quibus in rebus aliu' ne iratus quidem est, 
quom de &lt;ea>dem causast iracundu' factus inimicissimus. 
pueri inter sese quam pro levibu' noxiis iras gerunt   310 
quapropter? quia enim qui &lt;eo>s gubernat animus eum infirmum gerunt. 
itidem illae mulieres sunt ferme ut pueri levi sententia: 
fortasse unum aliquod verbum inter eas iram hanc concivisse. 
 PAM. abi, Parmeno, intro ac me venisse nuntia. PAR. hem
quid hoc est? PAM. tace. 
trepidari sentio et cursari rursum prorsum. PAR. agedum, ad
fores  315 
accedo propius. em sensistin? PAM. noli fabularier. 
pro Iuppiter, clamorem audivi. PAR. tute loqueris, me vetas. 
 (MY. intus ) tace obsecro, mea gnata. PAM. matri'
vox visast Philumenae. 
nullus sum. PAR. quidum? PAM. perii. PAR. quam
ob rem? PAM. 
  nescioquod magnum malum 
profecto, Parmeno, me celant. PAR. uxorem Philumenam  320 
pavitare nescioquid dixerunt: id si forte est nescio. 
 PAM. interii; quor mihi id non dixti? PAR. quia non poteram
una omnia. 
 PAM. quid morbi est? PAR. nescio. PAM. quid? nemon
medicum adduxit? 
 PAR. nescio. 
 PAM. cesso hinc ire intro ut hoc quam primum quidquid est certo
sciam? 
quonam modo, Philumena mea, nunc te offendam adfectam?  325 
nam si periclum ullum in te inest, perisse me una haud dubiumst.-- 
 PAR. non usu' factost mihi nunc hunc intro sequi; 
nam invisos omnis nos esse illis sentio: 
heri nemo voluit Sostratam intro admittere. 
si forte morbus amplior factus siet     330 
(quod sane nolim, maxume eri causa mei), 
servom ilico introisse dicent Sostratae, 
aliquid tulisse comminiscentur mali 
capiti atque aetati illorum morbu' qui auctu' sit: 
era in crimen veniet, ego vero in magnum malum.  335
 

 
 Sostrata Parmeno Pamphilvs 
 

 
 III.ii 
 SO. Nescioquid iamdudum audio hic tumultuari misera: 
male metuo ne Philumenae mage morbus adgravescat: 
quod te, Aesculapi, et te, Salus, nequid sit huius oro. 
nunc ad eam visam. PAR. heus Sostrata. SO. hem. PAR. 
iterum istinc excludere. 
 SO. ehem Parmeno, tun hic eras? perii, quid faciam misera?  340 
non visam uxorem Pamphili, quom in proxumo hic sit aegra? 
 PAR. non visas? ne mittas quidem visendi causa quemquam. 
nam qui amat quoi odio ipsus est, bis facere stulte duco: 
laborem inanem ipsus capit et illi molestiam adfert. 
tum filius tuos intro iit videre, ut venit, quid agat.   345 
 SO. quid ais? an venit Pamphilus? PAR. venit. SO. 
dis gratiam habeo. 
hem istoc verbo animu' mihi redit et cura ex corde excessit. 
 PAR. iam ea te causa maxume nunc hoc intro ire nolo; 
nam si remittent quidpiam Philumenae dolores, 
omnem rem narrabit, scio, continuo sola soli    350 
quae inter vos intervenerit, unde ortumst initium irae. 
atque eccum video ipsum egredi: quam tristis[es]t! SO. o mi
gnate! 
 PAM. mea mater, salve. SO. gaudeo venisse salvom. salvan 
Philumenast? PAM. meliusculast. SO. utinam istuc ita
di faxint! 
quid tu igitur lacrumas? aut quid es tam tristi'? PAM. recte,
mater. 355 
 SO. quid f&lt;ui>t tumulti? dic mihi: an dolor repente invasit? 
 PAM. ita factumst. SO. quid morbi est? PAM. febris.
 SO. 
cotidiana? 
 PAM. ita aiunt. 
i sodes intro, consequar iam te, mea mater. SO. fiat.-- 
 PAM. tu pueris curre, Parmeno, obviam atque is onera adiuta. 
 PAR. quid? non sciunt ipsi viam domum qua veniant? PAM. 
cessas? 360
 

 
 Pamphilvs 
 

 
 III.iii 
Nequeo m&lt;ea>rum rerum initium ullum invenire idoneum 
unde exordiar narrare quae necopinanti accidunt; 
partim quae perspexi hisce oculis, partim quae accepi auribus: 
qua me propter exanimatum citius eduxi foras. 
nam modo intro me ut corripui timidus, alio suspicans   365 
morbo me visurum adfectam ac sensi esse uxorem: ei mihi! 
postquam me aspexere ancillae advenisse, ilico omnes simul 
laetae exclamant "venit", id quod me repente aspexerant. 
sed continuo voltum earum sensi inmutari omnium, 
quia tam incommode illic fors obtulerat adventum meum.  370 
una illarum interea propere praecucurrit nuntians 
me venisse: ego ei(u)s videndi cupidu' recta consequor. 
postquam intro adveni, extemplo eiu' morbum cognovi miser; 
nam neque ut celari posset tempu' spatium ullum dabat 
neque voce alia ac res monebat ipsa poterat conqueri.   375 
postquam aspexi, "o facinus indignum" inquam et corripui ilico 
me inde lacrumans, incredibili re atque atroci percitus. 
mater consequitur: iam ut limen exirem, ad genua accidit 
lacrumans misera: miseritumst. profecto hoc sic est, ut puto: 
omnibu' nobis ut res dant sese ita magni atque humiles sumus. 380 
hanc habere orationem mecum principio institit: 
"o mi Pamphile, abs te quam ob rem haec abierit causam vides; 
nam vitiumst oblatum virgini olim a nescioquo inprobo. 
nunc huc confugit te atque alios partum ut celaret suom." 
sed quom orata huiu' reminiscor nequeo quin lacrumem miser. 385 
"quaeque fors fortunast" inquit "nobis quae te hodie obtulit, 
per eam te obsecramus ambae, si ius si fas est, uti 
advorsa eiu' per te tecta tacitaque apud omnis sient. 
si umquam erga te animo esse amico sensisti &lt;ea>m, mi Pamphile, 
sine labore hanc gratiam te uti sibi des pro illa nunc rogat.   390 
ceterum de redducenda id facias quod in rem sit tuam. 
parturire eam nec gravidam esse ex te solus consciu's: 
nam aiunt tecum post duobu' concubuisse [eam] mensibus. 
tum, postquam ad te venit, mensis agitur hic iam septimus: 
quod te scire ipsa indicat res. nunc si potis est, Pamphile,   395 
maxume volo doque operam ut clam partus eveniat patrem 
atque adeo omnis. sed si id fieri non potest quin sentiant, 
dicam abortum esse: scio nemini aliter suspectum fore 
quin, quod veri similest, ex te recte eum natum putent. 
continuo exponetur: hic tibi nil est quicquam incommodi,   400 
et illi miserae indigne factam iniuriam contexeris." 
pollicitus sum et servare in eo certumst quod dixi fidem. 
nam de redducenda, id vero ne utiquam honestum esse arbitror 
nec faciam, etsi amor me graviter consuetudoque ei(u)s tenet. 
lacrumo quae posthac futurast vita quom in mentem venit   405 
solitudoque. o fortuna, ut numquam perpetuo's data! 
sed iam prior amor me ad hanc rem exercitatum reddidit, 
quem ego tum consilio missum feci: idem [nunc] huc operam dabo. 
adest Parmeno cum pueris: hunc minimest opus 
in hac re adesse; nam olim soli credidi    410 
ea me abstinuisse in principio quom datast. 
vereor, si clamorem ei(u)s hic crebro exaudiat, 
ne parturire intellegat. aliquo mihist 
hinc ablegandu' dum parit Philumena.
 

 
 Parmeno Sosia Pamphilvs 
 

 
 III.iv 
 PAR. Ain tu tibi hoc incommodum evenisse iter? 415 
 SO. non hercle verbis, Parmeno, dici potest 
tantum quam re ipsa navigare incommodumst. 
 PAR. itan est? SO. o fortunate, nescis quid mali 
praeterieris qui numquam es ingressus mare. 
nam alias ut mittam miserias, unam hanc vide:  420 
dies triginta aut plus eo in navi fui 
quom interea semper mortem exspectabam miser; 
ita usque advorsa tempestate usi sumus. 
 PAR. odiosum. SO. haud clam me est. denique hercle aufugerim 
potius quam redeam, si &lt;eo> mihi redeundum sciam.  425 
 PAR. olim quidem te causae inpellebant leves, 
quod nunc minitare facere, ut faceres, Sosia. 
sed Pamphilum ipsum video stare ante ostium: 
ite intro; ego hunc adibo, siquid me velit.-- 
ere, etiam [nunc] tu hic stas? PAM. et quidem te exspecto. PAR. 
quid est? 430 
 PAM. in arcem transcurso opus est. PAR. quoi homini?
 PAM. 
tibi. 
 PAR. in arcem? quid eo? PAM. Callidemidem hospitem 
Myconium, qui mecum una vectust, conveni. 
 PAR. perii. vovisse hunc dicam, si salvos domum 
redisset umquam, ut me ambulando rumperet?    435 
 PAM. quid cessas? PAR. quid vis dicam? an conveniam modo? 
 PAM. immo quod constitui me hodie conventurum eum, 
non posse, ne me frustra illi exspectet. vola. 
 PAR. at non novi homini' faciem. PAM. at faciam ut noveris: 
magnu' rubicundu' crispu' crassu' caesius    440 
cadaverosa facie. PAR. di illum perduint! 
quid si non veniet? maneamne usque ad vesperum? 
 PAM. maneto: curre. PAR. non queo: ita defessu' sum.-- 
 PAM. ille abiit. quid agam infelix? prorsus nescio 
quo pacto hoc celem quod me oravit Myrrina,   445 
s&lt;uae> gnatae partum; nam me miseret mulieris. 
quod potero faciam, tamen ut pietatem colam; 
nam me parenti potiu' quam amori obsequi 
oportet. attat eccum Phidippum et patrem 
video: horsum pergunt. quid dicam hisce incertu' sum. 450
 

 
 Laches Phidippvs Pamphilvs 
 

 
 III.v 
 LA. Dixtin dudum illam dixisse se exspectare filium? 
 PH. factum. LA. venisse aiunt: redeat. PA. causam
quam dicam patri 
quam ob rem non redducam nescio. LA. quem ego hic audivi loqui? 
 PA. certum offirmare est viam me quam decrevi persequi. 
 LA. ipsus est de quo hoc agebam tecum. PA. salve, mi
pater.   455 
 LA. gnate mi, salve. PH. bene factum te advenisse, Pamphile; 
atque adeo, id quod maxumumst, salvom atque validum. PA. creditur. 
 LA. advenis modo? PA. admodum. LA. cedo, quid
reliquit Phania 
consobrinu' noster? PA. sane hercle homo voluptati obsequens 
f&lt;ui>t dum vixit; et qui sic sunt haud multum heredem iuvant,  460 
sibi vero hanc laudem relinquont "vixit, dum vixit, bene." 
 LA. tum tu igitur nil attulisti plus una hac sententia? 
 PA. quidquid est id quod reliquit, profuit. LA. immo
obfuit; 
nam illum vivom et salvom vellem. PH. inpune optare istuc licet: 
ill' revivescet iam numquam; et tamen utrum malis scio.   465 
 LA. heri Philumenam ad se accersi hic iussit. dic iussisse te. 
 PH. noli fodere. iussi. LA. sed eam iam remittet. PH. 
scilicet. 
 PA. omnem rem scio ut sit gesta: adveniens audivi modo. 
 LA. at istos invidos di perdant qui haec lubenter nuntiant. 
 PA. ego me scio cavisse ne ulla merito contumelia    470 
fieri a vobis posset; idque si nunc memorare hic velim 
quam fideli animo et benigno in illam et clementi fui, 
vere possum, ni te ex ipsa haec mage velim resciscere; 
namque &lt;eo> pacto maxume apud te meo erit ingenio fides, 
quom illa, quae nunc in me iniquast, aequa de me dixerit.  475 
neque mea culpa hoc discidium evenisse, id testor deos. 
sed quando sese esse indignam deputat matri meae 
quae concedat cui(u)sque mores toleret sua modestia, 
neque alio pacto componi potest inter eas gratia, 
segreganda aut mater a me est, Phidippe, aut Philumena. 480 
nunc me pietas matri' potiu' commodum suadet sequi. 
 LA. Pamphile, haud invito ad auris sermo mi accessit tuos, 
quom te postputasse omnis res prae parente intellego; 
verum vide ne inpulsus ira prave insistas, Pamphile. 
 PA. quibus iris pulsu' nunc in illam iniquo' sim   485 
quae numquam quicquam erga me commeritast, pater, 
quod nollem, et saepe quod vellem meritam scio? 
amoque et laudo et vehementer desidero; 
nam f&lt;ui>sse erga me miro ingenio expertu' sum; 
illique exopto ut relicuam vitam exigat    490 
cum eo viro me qui sit fortunatior, 
quandoquidem illam a me distrahit necessitas. 
 PH. tibi id in manust ne fiat. LA. si sanus sies: 
iube illam redire. PA. non est consilium, pater: 
matris servibo commodis. LA. quo abis? mane   495 
mane, inquam: quo abis?-- PH. quae haec est pertinacia? 
 LA. dixin, Phidippe, hanc rem aegre laturum esse eum? 
quam ob rem te orabam filiam ut remitteres. 
 PH. non credidi edepol adeo inhumanum fore. 
ita nunc is sibi me supplicaturum putat?   500 
si est ut velit redducere uxorem, licet; 
sin aliost animo, renumeret dotem huc, eat. 
 LA. ecce autem tu quoque proterve iracundus es! 
 PH. percontumax redisti huc nobis, Pamphile! 
 LA. decedet iam ira haec, etsi merito iratus est. 505 
 PH. quia paullum vobis accessit pecuniae, 
sublati animi sunt. LA. etiam mecum litigas? 
 PH. deliberet renuntietque hodie mihi 
velitne an non, ut alii, si huic non est, siet. 
 LA. Phidippe, ades, audi paucis.-- abiit. quid mea?  510 
postremo inter se transigant ipsi ut lubet, 
quando nec gnatu' neque hic mi quicquam obtemperant, 
quae dico parvi pendunt. porto hoc iurgium 
ad uxorem quoi(u)s haec fiunt consilio omnia, 
atque in eam hoc omne quod mihi aegrest evomam.  515
 

 
 ACTVS IV 
 

 
 Myrrina Phidippvs 
 

 
 IV.i 
 MY. Perii, quid agam? quo me vortam? quid viro m&lt;eo> respondebo 
misera? nam audivisse vocem pueri visust vagientis; 
ita corripuit derepente tacitu' sese ad filiam. 
quod si rescierit peperisse eam, id qua causa clam me habuisse 
dicam non edepol scio.   520 
sed ostium concrepuit. credo ipsum exire ad me: nulla sum. 
 PH. uxor ubi me ad filiam ire sensit, se duxit foras: 
atque eccam: video. quid ais, Myrrina? heus tibi dico. MY. mihine,
vir? 
 PH. vir ego tuo' sim? tu virum me aut hominem deputas adeo esse? 
nam si utrumvis horum, mulier, umquam tibi visus forem,   525 
non sic ludibrio t&lt;ui>s factis habitus essem. MY. quibus?
 PH. 
at rogitas? 
peperit filia: hem taces? ex qui? MY. istuc patrem rogare est
aequom. 
perii! ex quo censes nisi ex illo quoi datast nuptum obsecro? 
 PH. credo: neque adeo arbitrari patris est aliter. sed demiror 
quid sit quam ob rem hunc tanto opere omnis nos celare volueris 530 
partum, praesertim quom et recte et tempore suo pepererit. 
adeon pervicaci esse animo ut puerum praeoptares perire, 
ex quo firmiorem inter nos fore amicitiam posthac scires, 
potiu' quam advorsum animi t&lt;ui> lubidinem esset cum illo nupta! 
ego etiam illorum esse hanc culpam credidi, quae test penes.   535 
 MY. misera sum. PH. utinam sciam ita esse istuc! sed
nunc mi in mentem venit 
de hac re quod locuta es olim, quom illum generum cepimus: 
nam negabas nuptam posse filiam t&lt;ua>m te pati 
cum eo qui meretricem amaret, qui pernoctaret foris. 
 MY. (quamvis causam hunc suspicari quam ipsam veram mavolo.) 540 
 PH. multo priu' scivi quam tu illum habere amicam, Myrrina; 
verum id vitium numquam decrevi esse ego adulescentiae; 
nam id [omnibus] innatumst. at pol iam aderit se quoque etiam quom
oderit. 
sed ut olim te ostendisti, eadem esse nil cessavisti usque adhuc 
ut filiam ab eo abduceres neu quod ego egissem esset ratum.  545 
id nunc res indicium haec facit quo pacto factum volueris. 
 MY. adeon me esse pervicacem censes, quoi mater siem, 
ut eo essem animo, si ex usu esset nostro hoc matrimonium? 
 PH. tun prospicere aut iudicare nostram in rem quod sit potes? 
audisti ex aliquo fortasse qui vidisse &lt;eu>m diceret    550 
exeuntem aut intro euntem ad amicam. quid tum postea? 
si modeste ac raro haec fecit, nonne ea dissimulare nos 
magis humanumst quam dare operam id scire qui nos oderit? 
nam si is posset ab ea sese derepente avellere 
quicum tot consuesset annos, non eum hominem ducerem   555 
nec virum sati' firmum gnatae. MY. mitte adulescentem obsecro 
et quae me peccasse ais. abi, solu' solum conveni, 
roga velitne uxorem an non: si est ut dicat velle se, 
redde; sin est autem ut nolit, recte ego consului meae. 
 PH. siquidem ille ipse non volt et tu sen[si]sti in eo esse,
Myrrina,  560 
peccatum, aderam quoi(u)s consilio fuerat ea par prospici. 
quam ob rem incendor ira esse ausam facere haec te iniussu meo. 
interdico ne extulisse extra aedis puerum usquam velis. 
sed ego stultior m&lt;ei>s dictis parere hanc qui postulem. 
ibo intro atque edicam servis nequoquam ecferri sinant.--   565 
 MY. nullam pol credo mulierem me miseriorem vivere: 
nam ut hic laturus hoc sit, si ipsam rem ut siet resciverit, 
non edepol clam me est, quom hoc quod leviust tam animo irato tulit; 
nec qua via sententia eiu' possit mutari scio. 
hoc mi unum ex plurumis miseriis relicuom fuerat malum,   570 
si puerum ut tollam cogit, quoi(u)s nos qui sit nescimus pater. 
nam quom compressast gnata, forma in tenebris nosci non quitast, 
neque detractum &lt;ei> tum quicquamst qui posset post nosci qui siet; 
ipse eripuit vi, in digito quem habuit, virgini abiens anulum. 
simul vereor Pamphilum ne orata nostra nequeat diutius   575 
celare, quom sciet alienum puerum tolli pro suo.
 

 
 Sostrata Pamphilvs (Laches) 
 

 
 IV.ii 
 SO. Non clam me est, gnate mi, tibi me esse suspectam, uxorem
tuam 
propter m&lt;eo>s mores hinc abisse, etsi ea dissimulas sedulo. 
verum ita me di ament itaque optingant ex te quae exoptem mihi ut 
numquam sciens commerui merito ut caperet odium illam mei.  580 
teque ante quod me amare rebar, &lt;ei> rei firmasti fidem; 
nam mi intu' tuo' pater narravit modo quo pacto me habueris 
praepositam amori t&lt;uo>: nunc tibi me certumst contra gratiam 
referre ut apud me praemium esse positum pietati scias. 
mi Pamphile, hoc et vobis et meae commodum famae arbitror:  585 
ego rus abituram hinc cum t&lt;uo> me esse certo decrevi patre, 
ne mea praesentia obstet neu causa ulla restet relicua 
quin tua Philumena ad te redeat. PA. quaeso quid istuc consilist? 
illi(u)s stultitia victa ex urbe tu rus habitatum migres? 
haud facies, neque sinam ut qui nobis, mater, male dictum velit,  590 
mea pertinacia esse dicat factum, haud tua modestia. 
tum t&lt;ua>s amicas te et cognatas deserere et festos dies 
mea causa nolo. SO. nil pol iam istaec mihi res voluptatis ferunt: 
dum aetati' tempu' tulit, perfuncta sati' sum: satias iam tenet 
studiorum istorum. haec mihi nunc curast maxuma ut nequoi mea 595 
longinquitas aetatis obstet mortemve exspectet meam. 
hic video me esse invisam inmerito: tempust me concedere. 
sic optume, ut ego opinor, omnis causas praecidam omnibus: 
et me hac suspicione exsolvam et illis morem gessero. 
sine me obsecro hoc effugere volgu' quod male audit mulierum. 600 
 PA. quam fortunatu' ceteris sum rebus, absque una hac foret, 
hanc matrem habens talem, illam autem uxorem! SO. obsecro, mi
Pamphile, 
non tute incommodam rem, ut quaeque est, in animum induces pati? 
si cetera ita sunt ut vis itaque uti esse ego illa[m] existumo, 
mi gnate, da veniam hanc mihi, redduc illam. PA. vae misero
mihi!  605 
 SO. et mihi quidem; nam haec res non minu' me male habet quam
te, gnate mi.
 

 
 Laches Sostrata Pamphilvs 
 

 
 IV.iii 
 LA. Quem cum istoc sermonem habueris procul hinc stans accepi,
uxor. 
istuc est sapere, qui ubiquomque opu' sit animum possis flectere; 
quod sit faciundum fortasse post, idem hoc nunc si feceris. 
 SO. fors fuat pol. LA. abi rus ergo hinc: ibi ego te
et tu me feres.  610 
 SO. spero ecastor. LA. i ergo intro et compone quae tecum
simul 
ferantur: dixi. SO. ita ut iubes faciam.-- PA. pater. 
 LA. quid vis, Pamphile? PA. hinc abire matrem? minime.
 LA. 
quid ita 
  istuc vis? 
 PA. quia de uxore incertu' sum etiam quid sim facturus. LA. 
quid est? 
quid vis facere nisi redducere? PA. equidem cupio et vix contineor;  615 
sed non minuam m&lt;eu>m consilium: ex usu quod est id persequar: 
credo &lt;ea> gratia concordes [magis], si non redducam, fore. 
 LA. nescias: verum id tua refert nil utrum illaec fecerint 
quando haec aberit. odiosa haec est aetas adulescentulis. 
e medio aequom excedere est: postremo nos iam fabulae  620 
sumu', Pamphile, "senex atque anus." 
sed video Phidippum egredi per tempus: accedamus.
 

 
 Phidippvs Laches Pamphilvs 
 

 
 IV.iv 
 PH. Tibi quoque edepol sum iratus, Philumena, 
graviter quidem; nam hercle factumst abs te turpiter. 
etsi tibi causast de hac re: mater te inpulit.   625 
huic vero nullast. LA. opportune te mihi, 
Phidippe, in ipso tempore ostendis. PH. quid est? 
 PA. quid respondebo his? aut quo pacto hoc aperiam? 
 LA. dic filiae rus concessurum hinc Sostratam, 
ne revereatur minu' iam quo redeat domum. PH. ah  630 
nullam de his rebu' culpam commeruit tua: 
a Myrrina haec sunt mea uxore exorta omnia. 
&lt; PA. > mutatio fit. &lt; PH. > ea nos perturbat, Lache. 
 PA. dum ne redducam, turbent porro quam velint. 
 PH. ego, Pamphile, esse inter nos, si fieri potest,  635 
adfinitatem hanc sane perpetuam volo; 
sin est ut aliter tua siet sententia, 
accipias puerum. PA. sensit peperisse: occidi. 
 LA. puerum? quem puerum? PH. natus est nobis nepos. 
nam abducta a vobis praegnas fuerat filia,   640 
neque f&lt;ui>sse praegnatem umquam ante hunc scivi diem. 
 LA. bene, ita me di ament, nuntias, et gaudeo 
natum, tibi illam salvam. sed quid mulieris 
uxorem habes aut quibu' moratam moribus? 
nosne hoc celatos tam diu! nequeo satis    645 
quam hoc mihi videtur factum prave proloqui. 
 PH. non tibi illud factum minu' placet quam mihi, Lache. 
 PA. etiamsi dudum fuerat ambiguom hoc mihi, 
nunc non est quom eam [con]sequitur alienus puer. 
 LA. nulla tibi, Pamphile, hic iam consultatiost.  650 
 PA. perii. LA. hunc videre saepe optabamus diem 
quom ex te esset aliqui' qui te appellaret patrem. 
evenit: habeo gratiam dis. PA. nullu' sum. 
 LA. redduc uxorem ac noli advorsari mihi. 
 PA. pater, si ex me illa liberos vellet sibi   655 
aut sese mecum nuptam, sati' certo scio, 
non clam me haberet quae celasse intellego. 
nunc quom eius alienum esse animum a me sentiam 
(nec conventurum inter nos posthac arbitror), 
quam ob rem redducam? LA. mater quod suasit sua 660 
adulescens mulier fecit. mirandum[ne] id siet? 
censen te posse reperire ullam mulierem 
quae careat culpa? an quia non delincunt viri? 
 PH. vosmet videte iam, Lache et tu Pamphile, 
remissan opu' sit vobis redductan domum.  665 
uxor quid faciat in manu non est mea: 
neutra in re vobis difficultas a me erit. 
sed quid faciemu' puero? LA. ridicule rogas: 
quidquid futurumst, huic suom reddas scilicet 
ut alamu' nostrum. PA. quem ipse neglexit pater,  670 
ego alam? LA. quid dixti? eho an non alemu', Pamphile? 
prodemu' quaeso potiu'? quae haec amentiast? 
enimvero prorsu' iam tacere non queo; 
nam cogis ea quae nolo ut praesente hoc loquar. 
ignarum censes t&lt;ua>rum lacrumarum esse me  675 
aut quid sit id quod sollicitare ad hunc modum? 
primum hanc ubi dixti causam, te propter tuam 
matrem non posse habere hanc uxorem domi, 
pollicitast ea se concessuram ex aedibus. 
nunc postquam ademptam hanc quoque tibi causam vides,  680 
puer quia clam test natu', nactus alteram es. 
erras tui animi si me esse ignarum putas. 
aliquando tandem huc animum ut adiungas tuom. 
quam longum spatium amandi amicam tibi dedi! 
sumptus quos fecisti in eam quam animo aequo tuli!  685 
egi atque oravi tecum uxorem ut duceres, 
tempus dixi esse: inpulsu duxisti meo; 
quae tum obsecutu' mihi fecisti ut decuerat. 
nunc animum rursum ad meretricem induxti tuom; 
quoi tu obsecutu' facis huic adeo iniuriam.   690 
nam in eandem vitam te revolutum denuo 
video esse. PA. mene? LA. te ipsum: et facis iniuriam; 
confingi' falsas causas ad discordiam, 
ut cum illa vivas, testem hanc quom abs te amoveris. 
sensitque adeo uxor; nam &lt;ei> causa alia quae fuit   695 
quam ob rem abs te abiret? PH. plane hic divinat: nam id est. 
 PA. dabo iusiurandum nil esse istorum mihi. LA. ah 
redduc uxorem aut quam ob rem non opu' sit cedo. 
 PA. non est nunc tempu'. LA. puerum accipias; nam is
quidem 
in culpa non est: post de matre videro.     700 
 PA. omnibu' modis miser sum nec quid agam scio; 
tot nunc me rebu' miserum concludit pater. 
abibo hinc, praesens quando promoveo parum. 
nam puerum iniussu credo non tollent meo, 
praesertim in ea re quom sit mi adiutrix socrus.  705 
 LA. fugis? hem, nec quicquam certi respondes mihi?-- 
num tibi videtur esse apud sese? sine: 
puerum, Phidippe, mihi cedo: ego alam. PH. maxume. 
non mirum fecit uxor [mea] si hoc aegre tulit: 
amarae mulieres sunt, non facile haec ferunt.   710 
propterea haec irast; nam ipsa narravit mihi. 
id ego hoc praesente tibi nolueram dicere, 
neque illi credebam primo: nunc verum palamst. 
nam omnino abhorrere animum huic video a nuptiis. 
 LA. quid ergo agam, Phidippe? quid das consili?   715 
 PH. quid agas? meretricem hanc primum adeundam censeo: 
oremus accusemu' graviu' denique 
minitemur si cum illo habuerit rem postea. 
 LA. faciam ut mones. eho puer&lt;e>, curre ad Bacchidem hanc 
vicinam nostram: huc evoca verbis meis.   720 
et te oro porro in hac re adiutor sis mihi. PH. ah 
iamdudum dixi idemque nunc dico, Lache: 
manere adfinitatem hanc inter nos volo, 
si ullo modo est ut possit: quod spero fore. 
sed vin adesse me una dum istam convenis?   725 
 LA. immo vero abi, aliquam puero nutricem para.
 

 
 ACTVS V 
 

 
 Bacchis Laches 
 

 
 V.i 
 BA. Non hoc de nihilost quod Laches me nunc conventam esse expetit; 
nec pol me multum fallit quin quod suspicor sit quod velit. 
 LA. videndumst ne minu' propter iram hanc impetrem quam possi&lt;e>m, 
aut nequid faciam plus quod post me minu' fecisse satiu' sit.   730 
adgrediar. Bacchi', salve. 
 BA. salve, Lache. LA. credo edepol te non nil mirari,
Bacchis, 
quid sit quapropter te huc foras puerum evocare iussi. 
 BA. ego pol quoque etiam timida sum quom venit mi in mentem
quae sim, 
ne nomen mihi quaesti obsiet; nam mores facile tutor.   735 
 LA. si vera dici' nil tibist a me pericli, mulier; 
nam iam aetate ea sum ut non siet peccato mi ignosci aequom: 
quo magis omnis res cautius ne temere faciam adcuro. 
nam si id facis facturave es bonas quod par est facere, 
inscitum offerre iniuriam tibi [me] inmerenti iniquom est.  740 
 BA. est magna ecastor gratia de istac re quam tibi habeam; 
nam qui post factam iniuriam se expurget parum mi prosit. 
sed quid istuc est? LA. m&lt;eu>m receptas filium ad te Pamphilum.
 BA. 
ah. 
 LA. sine dicam: uxorem hanc priu' quam duxit, vostrum amorem
pertuli. 
mane: nondum etiam dixi id quod volui. hic nunc uxorem habet:    745 
quaere alium tibi firmiorem [amicum] dum tibi tempu' consulendi est; 
nam neque ille hoc animo erit aetatem neque pol tu eadem istac aetate. 
 BA. quis id ait? LA. socrus. BA. men? LA. 
te ipsam: et filiam abduxit suam, 
puerumque ob eam rem clam voluit, natu' qui est, exstinguere. 
 BA. aliud si scirem qui firmare meam apud vos possem fidem  750 
sanctius quam iusiurandum, id pollicerer tibi, Lache, 
me segregatum habuisse, uxorem ut duxit, a me Pamphilum. 
 LA. lepida es. sed scin quid volo potius sodes facias? BA. 
quid vis? cedo. 
 LA. eas ad mulieres huc intro atque istuc iusiurandum idem 
polliceare illis. exple animum is teque hoc crimine expedi.  755 
 BA. faciam quod pol, si esset alia ex hoc quaestu, haud faceret,
scio, 
ut de tali causa nuptae mulieri se ostenderet. 
sed nolo esse falsa fama gnatum suspectum tuom, 
nec leviorem vobis, quibus est minime aequom, &lt;eu>m viderier 
inmerito; nam meritu' de me est quod queam illi ut commodem.  760 
 LA. facilem benivolumque lingua tua iam tibi me reddidit: 
nam non sunt solae arbitratae haec; ego quoque etiam credidi. 
nunc quam ego te esse praeter nostram opinionem comperi, 
fac eadem ut sis porro: nostra utere amicitia ut voles. 
aliter si facies--reprimam me ne aegre quicquam ex me audias.  765 
verum hoc moneo unum, qualis sim amicus aut quid possiem 
potiu' quam inimicus, periclum facias.
 

 
 Phidippvs Laches Bacchis 
 

 
 V.ii 
     PH. Nil apud me tibi 
defieri patiar, quin quod opu' sit benigne praebeatur. 
sed quom tu satura atque ebria eri', puer ut satur sit facito. 
 LA. noster socer, video, venit: puero nutricem adducit.    770 
Phidippe, Bacchis deierat persancte . . PH. haecin east? LA. 
haec est. 
 PH. nec pol istae metuont d&lt;eo>s neque eas respicere d&lt;eo>s
opinor. 
 BA. ancillas dedo: quolubet cruciatu per me exquire. 
haec res hic agitur: Pamphilo me facere ut redeat uxor 
oportet: quod si perficio non paenitet me famae,   775 
solam fecisse id quod aliae meretrices facere fugitant. 
 LA. Phidippe, nostras mulieres suspectas f&lt;ui>sse falso 
nobis in re ipsa invenimus: porro hanc nunc experiamur. 
nam si compererit crimini tua se uxor credidisse, 
missam iram faciet; sin autem est ob eam rem iratu' gnatus  780 
quod peperit uxor clam, id levest: cito ab eo haec ira abscedet. 
profecto in hac re nil malist quod sit discidio dignum. 
 PH. velim quidem hercle. LA. exquire: adest: quod sati'
sit faciet ipsa. 
 PH. quid mihi istaec narras? an quia non tute ipse dudum audisti 
de hac re animu' meus ut sit, Laches? illis modo explete animum. 785 
 LA. quaeso edepol, Bacchi', quod mihi es pollicita tute ut serves. 
 BA. ob eam rem vin ego introeam? LA. i, atque exple animum
is, coge ut credant. 
 BA. eo, etsi scio pol is fore m&lt;eu>m conspectum invisum hodie. 
nam nupta meretrici hostis est, a viro ubi segregatast. 
 LA. at haec amicae erunt, ubi quam ob rem adveneris resciscent. 790 
 PH. at easdem amicas fore tibi promitto rem ubi cognorint; 
nam illas errore et te simul suspicione exsolves. 
 BA. perii, pudet Philumenae. me sequimini huc intro ambae.-- 
 LA. quid est quod mihi malim quam quod huic intellego evenire, 
ut gratiam ineat sine suo dispendio et mihi prosit?    795 
nam si est ut haec nunc Pamphilum vere ab se segregarit, 
scit sibi nobilitatem ex eo et rem natam et gloriam esse: 
referet gratiam ei unaque nos sibi opera amicos iunget.
 

 
 Parmeno Bacchis 
 

 
 V.iii 
 PA. Edepol ne meam erus esse operam deputat parvi preti, 
qui ob rem nullam misit frustra ubi totum desedi diem,   800 
Myconium hospitem dum exspecto in arce Callidemidem. 
itaque ineptus hodie dum illi sedeo, ut quisque venerat, 
accedebam: "adulescens, dicdum quaeso mi, es tu Myconius?" 
"non sum." "at Callidemides?" "non." "hospitem ecquem Pamphilum 
hic habes?" omnes negabant: neque eum quemquam esse arbitror. 805 
denique hercle iam pudebat: abii. sed quid Bacchidem 
ab nostro adfine exeuntem video? quid huic hic est rei? 
 BA. Parmeno, opportune te offers: propere curre ad Pamphilum. 
 PA. quid eo? BA. dic me orare ut veniat. PA. ad
te? BA. immo ad Philumenam. 
 PA. quid rei est? BA. tua quod nil refert percontari
desinas.   810 
 PA. nil aliud dicam? BA. etiam: cognosse anulum illum
Myrrinam 
gnatae s&lt;uae> fuisse quem ipsus olim mi dederat. PA. scio. 
tantumne est? BA. tantum: aderit continuo hoc ubi ex te audi&lt;v>erit. 
sed cessas? PA. minime equidem; nam hodie mihi potestas haud
datast; 
ita cursando atque ambulando totum hunc contrivi diem.  815
 

 
 Bacchis 
 

 
Quantam obtuli adventu meo laetitiam Pamphilo hodie! 
quot commodas res attuli! quot autem ademi curas! 
gnatum &lt;ei> restituo, qui paene harunc ipsi(u)sque opera periit; 
uxorem, quam numquam est ratus posthac se habiturum, reddo; 
qua re suspectu' s&lt;uo> patri et Phidippo fuit, exsolvi:  820 
hic adeo his rebus anulus fuit initium inveniundis. 
nam memini abhinc mensis decem fere ad me nocte prima 
confugere anhelantem domum sine comite, vini plenum, 
cum hoc anulo: extimui ilico: "mi Pamphile," inquam "amabo, 
quid exanimatu's obsecro? aut unde anulum istum nactu's?  825 
dic mi." ille alias res agere se simulare. postquam id video, 
nescioquid suspicarier mage coepi, instare ut dicat. 
homo se fatetur vi in via nescioquam compressisse, 
dicitque sese illi anulum, dum luctat, detraxisse. 
eum haec cognovit Myrrina in digito modo me habente[m],  830 
rogat unde sit: narro omnia haec: inde est cognitio facta 
Philumenam compressam esse ab eo et filium inde hunc natum. 
haec tot propter me gaudia illi contigisse laetor: 
etsi hoc meretrices aliae nolunt; neque enim est in rem nostram 
ut quisquam amator nuptiis laetetur. verum ecastor    835 
numquam animum quaesti gratia ad malas adducam partis. 
ego dum illo licitumst usa sum benigno et lepido et comi. 
incommode mihi nuptiis evenit, factum fateor: 
at pol me fecisse arbitror ne id merito mi eveniret. 
multa ex quo fuerint commoda, ei(u)s incommoda aequomst ferre. 840
 

 
 Pamphilvs Parmeno Bacchis 
 

 
 V.iv 
 PAM. Vide, mi Parmeno, etiam sodes ut mi haec certa et clara
attuleris, 
ne me in breve conicias tempu' gaudio hoc falso frui. 
 PAR. visumst. PAM. certen? PAR. certe. PAM. 
deu' sum si hoc itast. 
 PAR. verum reperies. 
 PAM. manedum sodes: timeo ne aliud credam atque aliud nunties. 
 PAR. maneo. PAM. sic te dix[iss]e opinor, invenisse Myrrinam  845 
Bacchidem anulum suom habere. PAR. factum. PAM. &lt;eu>m
quem olim ei dedi: 
eaque hoc te mihi nuntiare iussit. itanest factum? PAR. ita,
inquam. 
 PAM. quis me est fortunatior venustati'que adeo plenior? 
egon pro hoc te nuntio qui donem? qui? qui? nescio. 
 PAR. at ego scio. PAM. quid? PAR. nihilo enim;  850 
nam neque in nuntio neque in me ipso tibi boni quid sit scio. 
 PAM. egon qui ab Orco mortuom me reducem in lucem feceris 
sinam sine munere a me abire? ah nimium me ignavom putas. 
sed Bacchidem eccam video stare ante ostium: 
me exspectat credo: adibo. BA. salve, Pamphile.  855 
 PAM. o Bacchis, o mea Bacchi', servatrix mea! 
 BA. bene factum et volup est. PAM. factis ut credam facis; 
antiquamque adeo t&lt;ua>m venustatem obtines 
ut voluptati obitu' sermo adventu' tuo', quoquomque adveneris, 
semper siet. BA. at tu ecastor morem antiquom atque ingenium
obtines  860 
ut unus hominum homo te vivat numquam quisquam blandior. 
 PAM. hahahae, tun mihi istuc? BA. recte amasti, Pamphile,
uxorem tuam; 
nam numquam ante hunc diem m&lt;ei>s oculis &lt;ea>m, quod nossem,
videram: 
perliberali' visast. PAM. dic verum. BA. ita me di ament,
Pamphile. 
 PAM. dic mi, harunc rerum numquid dixti iam patri? BA. 
nil. PAM.  865 
  neque opus est 
adeo muttito. placet non fieri hoc itidem ut in comoediis 
omnia omnes ubi resciscunt. hic quos par fuerat resciscere 
sciunt; quos non autem aequomst scire neque resciscent neque scient. 
 BA. immo etiam qui hoc occultari facilius credas dabo. 
Myrrina ita Phidippo dixit iureiurando meo     870 
se fidem habuisse et propterea te sibi purgatum. PAM. optumest: 
speroque hanc rem esse eventuram nobis ex sententia.-- 
 PAR. ere, licetne scire ex te hodie, quid sit quod feci boni? 
aut quid istuc est quod vos agiti'? PAM. non licet. PAR. 
tamen suspicor: 
ego hunc ab Orco mortuom quo pacto . . ! PAM. nescis, Parmeno,  875 
quantum hodie profueris mihi et ex quanta aerumna extraxeris. 
 PAR. immo vero scio, neque [hoc] inprudens feci. PAM. 
ego istuc sati' scio. 
 PAR. an 
temere quicquam Parmeno praetereat quod facto usu' sit? 
 PAM. sequere me intro, Parmeno. PAR. sequor. equidem
plus hodie boni 
feci inprudens quam sciens ante hunc diem umquam. CANTOR. plaudite!
 

 

 
 
 
	 Terence 
	 The Latin Library 
	 The Classics Page