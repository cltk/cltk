St. Thomas Aquinas: Summa Theologica, Prima Pars Quaestio XVII 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XVII 
 
De falsitate 
 
in quatuor articulos divisa 
 
 
 
 
 
Deinde quaeritur de falsitate. 
Et circa hoc quaeruntur quatuor. 
 
 Primo: utrum falsitas sit in rebus. 
 Secundo: utrum sit in sensu. 
 Tertio: utrum sit in intellectu. 
 Quarto: de oppositione veri et falsi. 
 
 ARTICULUS 1 
 
Utrum falsitas sit in rebus 
 
 Ad primum sic proceditur. Videtur quod falsitas non sit in rebus. 
1. Dicit enim Augustinus, in libro Soliloq.: Si verum est id quod est, falsum non esse uspiam
concludetur, quovis repugnante. 
2. Praeterea, falsum dicitur a fallendo. Sed res non fallunt, ut dicit Augustinus in libro De vera
relig., quia non ostendunt aliud quam suam speciem. Ergo falsum in rebus non invenitur. 
3. Praeterea, verum dicitur in rebus per comparationem ad intellectum divinum, ut supra
dictum est. Sed quaelibet res, inquantum est, imitatur Deum. Ergo quaelibet res vera est,
absque falsitate. Et sic nulla res est falsa. 
Sed contra est quod dicit Augustinus, in libro De vera relig., quod omne corpus est verum corpus
et falsa unitas; quia imitatur unitatem, et non est unitas. Sed quaelibet res imitatur divinam
bonitatem, et ab ea deficit. Ergo in omnibus rebus est falsitas. 
Respondeo dicendum quod, cum verum et falsum opponantur; opposita autem sunt circa idem;
necesse est ut ibi prius quaeratur falsitas, ubi primo veritas invenitur, hoc est in intellectu. 
In rebus autem neque veritas neque falsitas est, nisi per ordinem ad intellectum. Et quia
unumquodque secundum id quod convenit ei per se, simpliciter nominatur; secundum autem id
quod convenit ei per accidens, non nominatur nisi secundum quid; res quidem simpliciter falsa
dici posset per comparationem ad intellectum a quo dependet, cui comparatur per se; in ordine
autem ad alium intellectum, cui comparatur per accidens, non posset dici falsa nisi secundum
quid. 
Dependent autem ab intellectu divino res naturales, sicut ab intellectu humano res artificales.
Dicuntur igitur res artificiales falsae simpliciter et secundum se, inquantum deficiunt a forma
artis: unde dicitur aliquis artifex opus falsum facere, quando deficit ab operatione artis. Sic
autem in rebus dependentibus a Deo, falsitas inveniri non potest per comparationem ad
intellectum divinum, cum quidquid in rebus accidit, ex ordinatione divini intellectus procedat:
nisi forte in voluntariis agentibus tantum, in quorum potestate est subducere se ab ordinatione
divini intellectus, in quo malum culpae consistit, secundum quod ipsa peccata falsitates et
mendacia dicuntur in Scripturis, secundum illud Psalmi 4,3: ut quid diligitis vanitatem et
quaeritis mendacium? Sicut per oppositum operatio virtuosa veritas vitae nominatur,
inquantum subditur ordini divini intellectus; sicut dicitur Io. 3,21: qui facit veritatem, venit
ad lucem. 
Sed per ordinem ad intellectum nostrum, ad quem comparantur res naturales per accidens,
possunt dici falsae, non simpliciter, sed secundum quid. Et hoc dupliciter. Uno modo, secundum
rationem significati: ut dicatur illud esse falsum in rebus, quod significatur vel repraesentatur
oratione vel intellectu falso. Secundum quem modum quaelibet res potest dici esse falsa,
quantum ad id quod ei non inest: sicut si dicamus diametrum esse falsum commensurabile, ut
dicit Philosophus in V Metaphys.; et sicut dicit Augustinus, in libro Soliloq., quod tragoedus est
falsus Hector. Sicut e contrario potest unumquodque dici verum, secundum id quod competit ei. 
Alio modo, per modum causae. Et sic dicitur res esse falsa, quae nata est facere de se opinionem
falsam. Et quia innatum est nobis per ea quae exterius apparent de rebus iudicare, ea quod
nostra cognitio a sensu ortum habet, qui primo et per se est exteriorum accidentium; ideo ea
quae in exterioribus accidentibus habent similitudinem aliarum rerum, dicuntur esse falsa
secundum illas res; sicut fel est falsum mel, et stannum est falsum argentum. Et secundum hoc
dicit Augustinus, in libro Soliloq., quod eas res falsas nominamus, quae verisimilia
apprehendimus. Et Philosophus dicit, in V Metaphys., quod falsa dicuntur quaecumque apta nata
sunt apparere aut qualia non sunt, aut quae non sunt. Et per hunc modum etiam dicitur homo
falsus, inquantum est amativus falsarum opinionum vel locutionum. Non autem ex hoc quod
potest eas confingere: quia sic etiam sapientes et scientes falsi dicerentur, ut dicitur in V
Metaphys. 
Ad primum ergo dicendum quod res comparata ad intellectum, secundum id quod est, dicitur
vera: secundum id quod non est, dicitur falsa. Unde verus tragoedus est falsus Hector, ut dicitur
in II Soliloq. Sicut igitur in his quae sunt, invenitur quoddam non esse; ita in his quae sunt,
invenitur quaedam ratio falsitatis. 
Ad secundum dicendum quod res per se non fallunt, sed per accidens. Dant enim occasionem
falsitatis, eo quod similitudinem eorum gerunt, quorum non habent existentiam. 
Ad tertium dicendum quod per comparationem ad intellectum divinum non dicuntur res falsae,
quod esset eas esse falsas simpliciter: sed per comparationem ad intellectum nostrum, quod est
eas esse falsas secundum quid. 
Ad quartum, quod in oppositum obiicitur, dicendum quod similitudo vel repraesentatio deficiens
non inducit rationem falsitatis, nisi inquantum praestat occasionem falsae opinionis. Unde non
ubicumque est similitudo, dicitur res falsa: sed ubicumque est talis similitudo, quae nata est
facere opinionem falsam, non cuicumque, sed ut in pluribus. 
 
 ARTICULUS 2 
 
Utrum in sensu sit falsitas 
 
 Ad secundum sic proceditur. Videtur quod in sensu non sit falsitas. 
1. Dicit enim Augustinus, in libro De vera relig.: Si omnes corporis sensus ita nuntiant ut
afficiuntur, quid ab eis amplius exigere debemus, ignoro. Et sic videtur quod ex sensibus non
fallamur. Et sic falsitas in sensu non est. 
2. Praeterea, Philosophus dicit, in IV Metaphys., quod falsitas non est propria sensui, sed
phantasiae. 
3. Praeterea, in incomplexis non est verum nec falsum, sed solum in complexis. Sed componere
et dividere non pertinet ad sensum. Ergo in sensu non est falsitas. 
Sed contra est quod dicit Augustinus, in libro Soliloq.: Apparet nos in omnibus sensibus
similitudine lenocinante falli. 
Respondeo dicendum quod falsitas non est quaerenda in sensu, nisi sicut ibi est veritas. Veritas
autem non sic est in sensu, ut sensus cognoscat veritatem; sed inquantum veram
apprehensionem habet de sensibilibus, ut supra dictum est. Quod quidem contingit eo quod
apprehendit res ut sunt. Unde contingit falsitatem esse in sensu ex hoc quod apprehendit vel
iudicat res aliter quam sint. 
Sic autem se habet ad cognoscendum res, inquantum similitudo rerum est in sensu. Similitudo
autem alicuius rei est in sensu tripliciter. Uno modo, primo et per se; sicut in visu est
similitudo colorum et aliorum propriorum sensibilium. Alio modo, per se, sed non primo; sicut
in visu est similitudo figurae vel magnitudinis, et aliorum communium sensibilium. Tertio
modo, nec primo nec per se, sed per accidens; sicut in visu est similitudo hominis, non
inquantum est homo, sed inquantum huic colorato accidit esse hominem. Et circa propria
sensibilia sensus non habet falsam cognitionem, nisi per accidens, et ut in paucioribus: ex eo
scilicet quod, propter indispositionem organi, non convenienter recipit formam sensibilem:
sicut et alia passiva, propter suam indispositionem, deficienter recipiunt impressionem
argentium. Et inde est quod, propter corruptionem linguae, infirmis dulcia amara esse
videntur. De sensibilibus vero communibus et per accidens, potest esse falsum iudicium etiam
in sensu recte disposito: quia sensus non directe refertur ad illa, sed per accidens, vel ex
consequenti, inquantum refertur ad alia. 
Ad primum ergo dicendum quod sensum affici, est ipsum eius sentire. Unde per hoc quod sensus
ita nuntiant sicut afficiuntur, sequitur quod non decipiamur in iudicio quo iudicamus nos sentire
aliquid. Sed ex eo quod sensus aliter afficitur interdum quam res sit, sequitur quod nuntiet
nobis aliquando rem aliter quam sit. Et ex hoc fallimur per sensum circa rem, non circa ipsum
sentire. 
Ad secundum dicendum quod falsitas dicitur non esse propria sensui, quia non decipitur circa
proprium obiectum. Unde in alia translatione planius dicitur quod sensus proprii sensibilis
falsus non est. Phantasiae autem attribuitur falsitas: quia repraesentat similitudinem rei etiam
absentis; unde quando aliquis convertitur ad similitudinem rei tanquam ad rem ipsam, provenit
ex tali apprehensione falsitas. Unde etiam Philosophus, in V Metaphys., dicit quod umbrae et
picturae et somnia dicuntur falsa, inquantum non subsunt res quarum habent similitudinem. 
Ad tertium dicendum quod ratio illa procedit quod falsitas non sit in sensu sicut in cognoscente
verum et falsum. 
 
 ARTICULUS 3 
 
Utrum falsitas sit in intellectu 
 
 Ad tertium sic proceditur. Videtur quod falsitas non sit in intellectu. 
1. Dicit enim Augustinus, in libro Octoginta trium quaest.: Omnis qui fallitur, id in quo
fallitur, non intelligit. Sed falsum dicitur esse in aliqua cognitione, secundum quod per eam
fallimur. Ergo in intellectu non est falsitas. 
2. Praeterea, Philosophus dicit, in III De anima, quod intellectus semper est rectus. Non ergo in
intellectu est falsitas. 
Sed contra est quod dicitur in III De anima, quod ubi compositio intellectuum est, ibi verum et
falsum est. Sed compositio intellectuum est in intellectu. Ergo verum et falsum est in
intellectu. 
Respondeo dicendum quod, sicut res habet esse per propriam formam, ita virtus cognoscitiva
habet cognoscere per similitudinem rei cognitae. Unde, sicut res naturalis non deficit ab esse
quod sibi competit secundum suam formam, potest autem deficere ab aliquibus accidentalibus
vel consequentibus; sicut homo ab hoc quod est habere duos pedes, non autem ab hoc quod est esse
hominem: ita virtus cognoscitiva non deficit in cognoscendo respectu illius rei cuius
similitudine informatur; potest autem deficere circa aliquid consequens ad ipsam, vel accidens
ei. Sicut est dictum quod visus non decipitur circa sensibile proprium, sed circa sensibilia
communia, quae consequenter se habent ad illud, et circa sensibilia per accidens. 
Sicut autem sensus informatur directe similitudine propriorum sensibilium, ita intellectus
informatur similitudine quidditatis rei. Unde circa quod quid est intellectus non decipitur: sicut
neque sensus circa sensibilia propria. In componendo vero vel dividendo potest decipi, dum
attribuit rei cuius quidditatem intelligit, aliquid quod eam non consequitur, vel quod ei
opponitur. Sic enim se habet intellectus ad iudicandum de huiusmodi, sicut sensus ad
iudicandum de sensibilibus communibus vel per accidens. Hac tamen differentia servata, quae
supra circa veritatem dicta est, quod falsitas in intellectu esse potest, non solum quia cognitio
intellectus falsa est, sed quia intellectus eam cognoscit, sicut et veritatem: in sensu autem
falsitas non est ut cognita, ut dictum est. 
Quia vero falsitas intellectus per se solum circa compositionem intellectus est, per accidens
etiam in operatione intellectus qua cognoscit quod quid est, potest esse falsitas, inquantum ibi
compositio intellectus admiscetur. Quod potest esse dupliciter. Uno modo, secundum quod
intellectus definitionem unius attribuit alteri; ut si definitionem circuli attribuat homini. 
Unde definitio unius rei est falsa de altera. Alio modo, secundum quod partes definitionis
componit ad invicem, quae simul sociari non possunt: sic enim definitio non est solum falsa
respectu alicuius rei, sed est falsa in se. Ut si formet talem definitionem, animal rationale
quadrupes, falsus est intellectus sic definiendo, propterea quod falsus est in formando hanc
compositionem, aliquod animal rationale est quadrupes. Et propter hoc, in cognoscendo
quidditates simplices non potest esse intellectus falsus: sed vel est verus, vel totaliter nihil
intelligit. 
Ad primum ergo dicendum quod, quia quidditas rei est proprium obiectum intellectus, propter
hoc tunc proprie dicimur aliquid intelligere, quando, reducentes illud in quod quid est, sic de eo
iudicamus: sicut accidit in demonstrationibus, in quibus non est falsitas. Et hoc modo
intelligitur verbum Augustini, quod omnis qui fallitur, non intelligit id in quo fallitur: non
autem ita, quod in nulla operatione intellectus aliquis fallatur. 
Ad secundum dicendum quod intellectus semper est rectus, secundum quod intellectus est
principiorum: circa quae non decipitur, ex eadem causa qua non decipitur circa quod quid est. 
Nam principia per se nota sunt illa quae statim, intellectis terminis, cognoscuntur, ex eo quod
praedicatum ponitur in definitione subiecti. 
 
 ARTICULUS 4 
 
Utrum verum et falsum sint contraria 
 
 Ad quartum sic proceditur. Videtur quod verum et falsum non sint contraria. 
1. Verum enim et falsum opponuntur sicut quod est et quod non est: nam verum est id quod est, ut
dicit Augustinus. Sed quod est et quod non est, non opponuntur ut contraria. Ergo verum et
falsum non sunt contraria. 
2. Praeterea, unum contrariorum non est in alio. Sed falsum est in vero: quia, sicut dicit
Augustinus in libro Soliloq.: Tragoedus non esset falsus Hector, si non esset verus tragoedus. 
Ergo verum et falsum non sunt contraria. 
3. Praeterea, in Deo non est contrarietas aliqua: nihil enim divinae substantiae est contrarium,
ut dicit Augustinus, XII De civit. Dei. Sed Deo opponitur falsitas: nam idolum in scriptura
mendacium nominatur, Ier.8,5: apprehenderunt mendacium; Glossa: idest idola. Ergo verum et
falsum non sunt contraria. 
Sed contra est quod dicit Philosophus, in II Periherm.: ponit enim falsam opinionem verae
contrariam. 
Respondeo dicendum quod verum et falsum opponuntur ut contraria, et non sicut affirmatio et
negatio, ut quidam dixerunt. Ad cuius evidentiam, sciendum est quod negatio neque ponit aliquid,
neque determinat sibi aliquod subiectum. Et propter hoc, potest dici tam de ente quam de non
ente; sicut non videns, et non sedens. Privatio autem non ponit aliquid, sed determinat sibi
subiectum. Est enim negatio in subiecto, ut dicitur IV Metaphys.: caecum enim non dicitur nisi
de eo quod est natum videre. Contrarium vero et aliquid ponit, et subiectum determinat: nigrum
enim est aliqua species coloris. Falsum autem aliquid ponit. Est enim falsum, ut dicit
Philosophus IV Metaphys., ex eo quod dicitur vel videtur aliquid esse quod non est, vel non esse
quod est. Sicut enim verum ponit acceptionem adaequatam rei, ita falsum acceptionem rei non
adaequatam. Unde manifestum est quod verum et falsum sunt contraria. 
Ad primum ergo dicendum quod id quod est in rebus, est veritas rei: sed id quod est ut
apprehensum, est verum intellectus, in quo primo est veritas. Unde et falsum est id quod non
est ut apprehensum. Apprehendere autem esse et non esse, contrarietatem habet: sicut probat
Philosophus, in II Periherm., quod huic opinioni, bonum est bonum, contraria est, bonum non
est bonum. 
Ad secundum dicendum quod falsum non fundatur in vero sibi contrario, sicut nec malum in bono
sibi contrario; sed in eo quod sibi subiicitur. Et hoc ideo in utroque accidit, quia verum et
bonum communia sunt, et convertuntur cum ente: unde, sicut omnis privatio fundatur in
subiecto quod est ens, ita omne malum fundatur in aliquo bono, et omne falsum in aliquo vero. 
Ad tertium dicendum quod, quia contraria et opposita privative nata sunt fieri circa idem, ideo
Deo, prout in se consideratur, non est aliquid contrarium, neque ratione suae bonitatis, neque
ratione suae veritatis: quia in intellectu eius non potest esse falsitas aliqua. Sed in
apprehensione nostra habet aliquid contrarium: nam verae opinioni de ipso contrariatur falsa
opinio. Et sic idola mendacia dicuntur opposita veritati divinae, inquantum falsa opinio de
idolis contrariatur verae opinioni de unitate Dei.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page