St. Thomas Aquinas: Summa Theologica, Prima Pars Quaestio XLV 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XLV 
 
 De modo emanationis rerum a primo principio 
 
 in octo articulos divisa 
 
 
 
 
 

Deinde quaeritur de modo emanationis rerum a primo principio, qui dicitur creatio. 
De qua quaeruntur octo. 
 
 Primo: quid sit creatio. 
 Secundo: utrum Deus possit aliquid creare. 
 Tertio: utrum creatio sit aliquod ens in rerum natura. 
 Quarto: cui competit creari. 
 Quinto: utrum solius Dei sit creare. 
 Sexto: utrum commune sit toti Trinitati, aut proprium alicuius Personae. 
 Septimo: utrum vestigium aliquod Trinitatis sit in rebus creatis. 
 Octavo: utrum opus creationis admisceatur in operibus naturae et voluntatis. 
 
 ARTICULUS 1 
 
 Utrum creare sit ex nihilo aliquid facere 
 
Ad primum sic proceditur. Videtur quod creare non sit ex nihilo aliquid facere. 
 
1. Dicit enim Augustinus, Contra adversarium Legis et Prophetarum: Facere est quod omnino
non erat, creare vero est ex eo quod iam erat educendo aliquid constituere. 
 
2. Praeterea, nobilitas actionis et motus ex terminis consideratur. Nobilior igitur est actio quae
ex bono in bonum est, et ex ente in ens, quam quae est ex nihilo in aliquid. Sed creatio videtur
esse nobilissima actio, et prima inter omnes actiones. Ergo non est ex nihilo in aliquid, sed
magis ex ente in ens. 
 
3. Praeterea, haec praepositio ex importat habitudinem alicuius causae, et maxime materialis;
sicut cum dicimus quod statua fit ex aere. Sed nihil non potest esse materia entis, nec aliquo
modo causa eius. Ergo creare non est ex nihilo aliquid facere. 
 
Sed contra est quod super illud Gen. 1,1: In principio creavit Deus caelum etc., dicit Glossa quod
creare est aliquid ex nihilo facere. 
 
Respondeo dicendum quod, sicut supra dictum est, non solum oportet considerare emanationem
alicuius entis particularis ab aliquo particulari agente, sed etiam emanationem totius entis a
causa universali, quae est Deus: et hanc quidem emanationem designamus nomine creationis.
Quod autem procedit secundum emanationem particularem, non praesupponitur emanationi:
sicut, si generatur homo, non fuit prius homo, sed homo fit ex non homine, et album ex non albo.
Unde, si consideretur emanatio totius entis universalis a primo principio, impossibile est quod
aliquod ens praesupponatur huic emanationi. Idem autem est nihil quod nullum ens. Sicut igitur
generatio hominis est ex non ente quod est non homo, ita creatio, quae est emanatio totius esse,
est ex non ente quod est nihil. 
 
Ad primum ergo dicendum quod Augustinus aequivoce utitur nomine creationis, secundum quod
creari dicuntur ea quae in melius reformantur, ut cum dicitur aliquis creari in episcopum. Sic
autem non loquimur hic de creatione, sed sicut dictum est. 
 
Ad secundum dicendum quod mutationes accipiunt speciem et dignitatem non a termino a quo, sed
a termino ad quem. Tanto ergo perfectior et prior est aliqua mutatio, quanto terminus ad quem
illius mutationis est nobilior et prior; licet terminus a quo, qui opponitur termino ad quem, sit
imperfectior. Sicut generatio simpliciter est nobilior et prior quam alteratio, propter hoc quod
forma substantialis est nobilior quam forma accidentalis: tamen privatio substantialis formae,
quae est terminus a quo in generatione, est imperfectior quam contrarium, quod est terminus a
quo in alteratione. Et similiter creatio est perfectior et prior quam generatio et alteratio, quia
terminus ad quem est tota substantia rei. Id autem quod intelligitur ut terminus a quo, est
simpliciter non ens. 
 
Ad tertium dicendum quod, cum dicitur aliquid ex nihilo fieri, haec praepositio ex non designat
causam materialem, sed ordinem tantum; sicut cum dicitur, ex mane fit meridies, idest, post
mane fit meridies. Sed intelligendum est quod haec praepositio ex potest includere negationem
importatam in hoc quod dico nihil, vel includi ab ea. Si primo modo, tunc ordo remanet
affirmatus, et ostenditur ordo eius, quod est ad non esse praecedens. Si vero negatio includat
praepositionem, tunc ordo negatur, et est sensus, fit ex nihilo, idest non fit ex aliquo; sicut si
dicatur, iste loquitur de nihilo, quia non loquitur de aliquo. Et utroque modo verificatur, cum
dicitur ex nihilo aliquid fieri. Sed primo modo, haec praepositio ex importat ordinem, ut dictum
est: secundo modo, importat habitudinem causae materialis, quae negatur. 
 
 ARTICULUS 2 
 
 Utrum Deus possit aliquid creare 
 
Ad secundum sic proceditur. Videtur quod Deus non possit aliquid creare. 
 
1. Quia secundum Philosophum, I Physic., antiqui philosophi acceperunt ut communem
conceptionem animi, ex nihilo nihil fieri. Sed potentia Dei non se extendit ad contraria
primorum principiorum; utpote quod Deus faciat quod totum non sit maius sua parte, vel quod
affirmatio et negatio sint simul vera. Ergo Deus non potest aliquid ex nihilo facere, vel creare. 
 
2. Praeterea, si creare est aliquid ex nihilo facere, ergo creari est aliquid fieri. Sed omne fieri
est mutari. Ergo creatio est mutatio. Sed omnis mutatio est ex subiecto aliquo, ut patet per
definitionem motus: nam motus est actus existentis in potentia. Ergo est impossibile aliquid a
Deo ex nihilo fieri. 
 
3. Praeterea, quod factum est, necesse est aliquando fieri. Sed non potest dici quod illud quod
creatur, simul fiat et factum sit: quia in permanentibus, quod fit, non est, quod autem factum
est, iam est; simul ergo aliquid esset et non esset. Ergo, si aliquid fit, fieri eius praecedit
factum esse. Sed hoc non potest esse, nisi praeexistat subiectum in quo sustentetur ipsum fieri.
Ergo impossibile est aliquid fieri ex nihilo. 
 
4. Praeterea, infinitam distantiam non est pertransire. Sed infinita distantia est inter ens et
nihil. Ergo non contingit ex nihilo aliquid fieri. 
 
Sed contra est quod dicitur Gen. 1,1: In principio creavit Deus caelum et terram. 
 
Respondeo dicendum quod non solum non est impossibile a Deo aliquid creari, sed necesse est
ponere a Deo omnia creata esse, ut ex praemissis habetur. Quicumque enim facit aliquid ex
aliquo, illud ex quo facit praesupponitur actioni eius, et non producitur per ipsam actionem:
sicut artifex operatur ex rebus naturalibus, ut ex ligno et aere, quae per artis actionem non
causantur, sed causantur per actionem naturae. Sed et ipsa natura causat res naturales quantum
ad formam, sed praesupponit materiam. Si ergo Deus non ageret nisi ex aliquo praesupposito,
sequeretur quod illud praesuppositum non esset causatum ab ipso. Ostensum est autem supra
quod nihil potest esse in entibus quod non sit a Deo, qui est causa universalis totius esse. Unde
necesse est dicere quod Deus ex nihilo res in esse producit. 
 
Ad primum ergo dicendum quod antiqui philosophi, sicut supra dictum est, non consideraverunt
nisi emanationem effectuum particularium a causis particularibus, quas necesse est
praesupponere aliquid in sua actione: et secundum hoc erat eorum communis opinio, ex nihilo
nihil fieri. Sed tamen hoc locum non habet in prima emanatione ab universali rerum principio. 
 
Ad secundum dicendum quod creatio non est mutatio nisi secundum modum intelligendi tantum.
Nam de ratione mutationis est, quod aliquid idem se habeat aliter nunc et prius: nam quandoque
est idem ens actu, aliter se habens nunc et prius, sicut in motibus secundum quantitatem et
qualitatem et ubi; quandoque vero est idem ens in potentia tantum, sicut in mutatione secundum
substantiam, cuius subiectum est materia. Sed in creatione, per quam producitur tota substantia
rerum, non potest accipi aliquid idem aliter se habens nunc et prius, nisi secundum intellectum
tantum; sicut si intelligatur aliqua res prius non fuisse totaliter, et postea esse. Sed cum actio
et passio conveniant in substantia motus, et differant solum secundum habitudines diversas, ut
dicitur in III Physic., oportet quod, subtracto motu, non remaneant nisi diversae habitudines in
creante et creato. Sed quia modus significandi sequitur modum intelligendi, ut dictum est,
creatio significatur per modum mutationis: et propter hoc dicitur quod creare est ex nihilo
aliquid facere. Quamvis facere et fieri magis in hoc conveniant quam mutare et mutari: quia
facere et fieri important habitudinem causae ad effectum et effectus ad causam, sed mutationem
ex consequenti. 
 
Ad tertium dicendum quod in his quae fiunt sine motu, simul est fieri et factum esse: sive talis
factio sit terminus motus, sicut illuminatio (nam simul aliquid illuminatur et illuminatum
est); sive non sit terminus motus, sicut simul formatur verbum in corde et formatum est. Et in
his, quod fit, est: sed cum dicitur fieri, significatur ab alio esse, et prius non fuisse. Unde, cum
creatio sit sine motu, simul aliquid creatur et creatum est. 
 
Ad quartum dicendum quod obiectio illa procedit ex falsa imaginatione, ac si sit aliquod infinitum
medium inter nihilum et ens: quod patet esse falsum. Procedit autem falsa haec imaginatio ex eo
quod creatio significatur ut quaedam mutatio inter duos terminos existens. 
 
 ARTICULUS 3 
 
 Utrum creatio sit aliquid in creatura 
 
Ad tertium sic proceditur. Videtur quod creatio non sit aliquid in creatura. 
 
1. Sicut enim creatio passive accepta attribuitur creaturae, ita creatio, active accepta
attribuitur Creatori. Sed creatio active accepta non est aliquid in Creatore: quia sic sequeretur
quod in Deo esset aliquid temporale. Ergo creatio passive accepta non est aliquid in creatura. 
 
2. Praeterea, nihil est medium inter Creatorem et creaturam. Sed creatio significatur ut
medium inter utrumque: non enim est Creator, cum non sit aeterna; neque creatura, quia
oporteret eadem ratione aliam ponere creationem qua ipsa crearetur, et sic in infinitum.
Creatio ergo non est aliquid. 
 
3. Praeterea, si creatio est aliquid praeter substantiam creatam, oportet quod sit accidens eius.
Omne autem accidens est in subiecto. Ergo res creata esset subiectum creationis. Et sic idem
esset subiectum creationis et terminus. Quod est impossibile: quia subiectum prius est
accidente, et conservat accidens; terminus autem posterius est actione et passione cuius est
terminus, et eo existente cessat actio et passio. Igitur ipsa creatio non est aliqua res. 
 
Sed contra, maius est fieri aliquid secundum totam substantiam, quam secundum formam
substantialem vel accidentalem. Sed generatio simpliciter vel secundum quid, qua fit aliquid
secundum formam substantialem vel accidentalem, est aliquid in generato. Ergo multo magis
creatio, qua fit aliquid secundum totam substantiam, est aliquid in creato. 
 
Respondeo dicendum quod creatio ponit aliquid in creato secundum relationem tantum. Quia quod
creatur, non fit per motum vel per mutationem. Quod enim fit per motum vel mutationem, fit ex
aliquo praeexistenti: quod quidem contingit in productionibus particularibus aliquorum entium;
non autem potest hoc contingere in productione totius esse a causa universali omnium entium,
quae est Deus. Unde Deus, creando, producit res sine motu. Subtracto autem motu ab actione et
passione, nihil remanet nisi relatio, ut dictum est. Unde relinquitur quod creatio in creatura
non sit nisi relatio quaedam ad Creatorem, ut ad principium sui esse; sicut in passione quae est
cum motu, importatur relatio ad principium motus. 
 
Ad primum ergo dicendum quod creatio active significata significat actionem divinam, quae est
eius essentia cum relatione ad creaturam. Sed relatio in Deo ad creaturam non est realis, sed
secundum rationem tantum. Relatio vero creaturae ad Deum est relatio realis, ut supra dictum
est, cum de divinis Nominibus ageretur. 
 
Ad secundum dicendum quod, quia creatio significatur ut mutatio, sicut dictum est; mutatio
autem media quodammodo est inter movens et motum: ideo etiam creatio significatur ut media
inter Creatorem et creaturam. Tamen creatio passive accepta est in creatura, et est creatura.
Neque tamen oportet quod alia creatione creetur: quia relationes, cum hoc ipsum quod sunt, ad
aliquid dicantur, non referuntur per aliquas alias relationes, sed per seipsas; sicut etiam supra
dictum est, cum de aequalitate Personarum ageretur. 
 
Ad tertium dicendum quod creationis, secundum quod significatur ut mutatio, creatura est
terminus: sed secundum quod vere est relatio, creatura est eius subiectum, et prius ea in esse,
sicut subiectum accidente. Sed habet quandam rationem prioritatis ex parte obiecti ad quod
dicitur, quod est principium creaturae. Neque tamen oportet quod, quandiu creatura sit, dicatur
creari: quia creatio importat habitudinem creaturae ad creatorem cum quadam novitate seu
incoeptione. 
 
 ARTICULUS 4 
 
 Utrum creari sit proprium compositorum et subsistentium 
 
Ad quartum sic proceditur. Videtur quod creari non sit proprium compositorum et
subsistentium. 
 
1. Dicitur enim in libro De causis. Prima rerum creatarum est esse. Sed esse rei creatae non
est subsistens. Ergo creatio proprie non est subsistentis et compositi. 
 
2. Praeterea, quod creatur est ex nihilo. Composita autem non sunt ex nihilo, sed ex suis
componentibus. Ergo compositis non convenit creari. 
 
3. Praeterea, illud proprie producitur per primam emanationem, quod supponitur in secunda:
sicut res naturalis per generationem naturalem, quae supponitur in operatione artis. Sed illud
quod supponitur in generatione naturali, est materia. Ergo materia est quae proprie creatur, et
non compositum. 
 
Sed contra est quod dicitur Gen. 1,1: In principio creavit Deus caelum et terram. Caelum autem
et terra sunt res compositae subsistentes. Ergo horum proprie est creatio. 
 
Respondeo dicendum quod creari est quoddam fieri, ut dictum est. Fieri autem ordinatur ad esse
rei. Unde illis proprie convenit fieri et creari, quibus convenit esse. Quod quidem convenit
proprie subsistentibus: sive sint simplicia, sicut substantiae separatae; sive sint composita,
sicut substantiae materiales. Illi enim proprie convenit esse, quod habet esse; et hoc est
subsistens in suo esse. Formae autem et accidentia, et alia huiusmodi, non dicuntur entia quasi
ipsa sint, sed quia eis aliquid est; ut albedo ea ratione dicitur ens, quia ea subiectum est album.
Unde, secundum Philosophum, accidens magis proprie dicitur entis quam ens. Sicut igitur
accidentia et formae, et huiusmodi, quae non subsistunt, magis sunt coexistentia quam entia; ita
magis debent dici concreata quam creata. Proprie vero creata sunt subsistentia. 
 
Ad primum ergo dicendum quod, cum dicitur, prima rerum creatarum est esse, ly esse non
importat subiectum creatum; sed importat propriam rationem obiecti creationis. Nam ex eo
dicitur aliquid creatum, quod est ens, non ex eo quod est hoc ens: cum creatio sit emanatio totius
esse ab ente universali, ut dictum est. Et est similis modus loquendi, sicut si diceretur quod
primum visibile est color, quamvis illud quod proprie videtur, sit coloratum. 
 
Ad secundum dicendum quod creatio non dicit constitutionem rei compositae ex principiis
praeexistentibus: sed compositum sic dicitur creari, quod simul cum omnibus suis principiis in
esse producitur. 
 
Ad tertium dicendum quod ratio illa non probat quod sola materia creetur; sed quod materia non
sit nisi ex creatione. Nam creatio est productio totius esse, et non solum materiae. 
 
 ARTICULUS 5 
 
 Utrum solius Dei sit creare 
 
Ad quintum sic proceditur. Videtur quod non solius Dei sit creare. 
 
1. Quia secundum Philosophum, perfectum est quod potest sibi simile facere. Sed creaturae
immateriales sunt perfectiores creaturis materialibus, quae faciunt sibi simile: ignis enim
generat ignem, et homo generat hominem. Ergo substantia immaterialis potest facere
substantiam sibi similem. Sed substantia immaterialis non potest fieri nisi per creationem:
cum non habeat materiam ex qua fiat. Ergo aliqua creatura potest creare. 
 
2. Praeterea, quanto maior est resistentia ex parte facti, tanto maior virtus requiritur in
faciente. Sed plus resistit contrarium quam nihil. Ergo maioris virtutis est aliquid facere ex
contrario, quod tamen creatura facit; quam aliquid facere ex nihilo, Multo magis igitur creatura
hoc facere potest. 
 
3. Praeterea, virtus facientis consideratur secundum mensuram eius quod fit. Sed ens creatum
est finitum, ut supra probatum est, cum de Dei infinitate ageretur. Ergo ad producendum per
creationem aliquid creatum, non requiritur nisi virtus finita. Sed habere virtutem finitam non
est contra rationem creaturae. Ergo non est impossibile creaturam creare. 
 
Sed contra est quod Augustinus dicit, in III De Trin., quod neque boni neque mali angeli possunt
esse creatores alicuius rei. Multo minus igitur aliae creaturae. 
 
Respondeo dicendum quod satis apparet in primo aspectu, secundum praemissa, quod creare non
potest esse propria actio nisi solius Dei. Oportet enim universaliores effectus in universaliores
et priores causas reducere. Inter omnes autem effectus, universalissimum est ipsum esse. Unde
oportet quod sit proprius effectus primae et universalissimae causae, quae est Deus. Unde etiam
dicitur libro De causis, quod neque intelligentia vel anima nobilis dat esse, nisi inquantum
operatur operatione divina. Producere autem esse absolute, non inquantum est hoc vel tale,
pertinet ad rationem creationis. Unde manifestum est quod creatio est propria actio ipsius Dei. 
Contingit autem quod aliquid participet actionem propriam alicuius alterius, non virtute
propria, sed instrumentaliter, inquantum agit in virtute alterius; sicut aer per virtutem ignis
habet calefacere et ignire. Et secundum hoc, aliqui opinati sunt quod, licet creatio sit propria
actio universalis causae, tamen aliqua inferiorum causarum, inquantum agit in virtute primae
causae, potest creare. Et sic posuit Avicenna quod prima substantia separata, creata a Deo, creat
aliam post se, et substantiam orbis, et animam eius; et quod substantia orbis creat materiam
inferiorum corporum. Et secundum hunc etiam modum Magister dicit, in 5 dist. IV Sent., quod
Deus potest creaturae communicare potentiam creandi, ut creet per ministerium, non propria
auctoritate. 
Sed hoc esse non potest. Quia causa secunda instrumentalis non participat actionem causae
superioris, nisi inquantum per aliquid sibi proprium dispositive operatur ad effectum
principalis agentis. Si igitur nihil ibi ageret secundum illud quod est sibi proprium, frustra
adhiberetur ad agendum: nec oporteret esse determinata instrumenta determinatarum actionum.
Sic enim videmus quod securis scindendo lignum, quod habet ex proprietate suae formae,
producit scamni formam, quae est effectus proprius principalis agentis. Illud autem quod est
proprius effectus Dei creantis, est illud quod praesupponitur omnibus aliis, scilicet esse
absolute. Unde non potest aliquid operari dispositive et instrumentaliter ad hunc effectum, cum
creatio non sit ex aliquo praesupposito, quod possit disponi per actionem instrumentalis agentis.
Sic igitur impossibile est quod alicui creaturae conveniat creare, neque virtute propria, neque
instrumentaliter sive per ministerium. 
Et hoc praecipue inconveniens est dici de aliquo corpore, quod creet: cum nullum corpus agat
nisi tangendo vel movendo; et sic requirit in sua actione aliquid praeexistens, quod possit tangi
et moveri; quod est contra rationem creationis. 
 
Ad primum ergo dicendum quod aliquod perfectum participans aliquam naturam, facit sibi
simile non quidem producendo absolute illam naturam, sed applicando eam ad aliquid. Non enim
hic homo potest esse causa naturae humanae absolute, quia sic esset causa sui ipsius; sed est
causa quod natura humana sit in hoc homine generato. Et sic praesupponit in sua actione
determinatam materiam, per quam est hic homo. Sed sicut hic homo participat humanam
naturam, ita quodcumque ens creatum participat, ut ita dixerim, naturam essendi: quia solus
Deus est suum esse, ut supra dictum est. Nullum igitur ens creatum potest producere aliquod
ens absolute, nisi inquantum esse causat in hoc: et sic oportet quod praeintelligatur id per quod
aliquid est hoc, actioni qua facit sibi simile. In substantia autem immateriali non potest
praeintelligi aliquid per quod sit haec: quia est haec per suam formam, per quam habet esse,
cum sint formae subsistentes. Igitur substantia immaterialis non potest producere aliam
substantiam immaterialem sibi similem, quantum ad esse eius; sed quantum ad perfectionem
aliquam superadditam; sicut si dicamus quod superior angelus illuminat inferiorem, ut
Dionysius dicit. Secundum quem modum etiam in caelestibus est paternitas, ut ex verbis
Apostoli patet, Eph. 3,15: Ex quo omnis paternitas in caelo et in terra nominatur. Et ex hoc
etiam evidenter apparet quod nullum ens creatum potest causare aliquid, nisi praesupposito
aliquo. Quod repugnat rationi creationis. 
 
Ad secundum dicendum quod ex contrario fit aliquid per accidens, ut dicitur in I Physic.: per se
autem fit aliquid ex subiecto, quod est in potentia. Contrarium igitur resistit agenti, inquantum
impedit potentiam ab actu in quem intendit reducere agens: sicut ignis intendit reducere
materiam aquae in actum sibi similem, sed impeditur per formam et dispositiones contrarias,
quibus quasi ligatur potentia ne reducatur in actum. Et quanto magis fuerit potentia ligata, tanto
requiritur maior virtus in agente ad reducendam materiam in actum. Unde multo maior potentia
requiritur in agente, si nulla potentia praeexistat. Sic ergo patet quod multo maioris virtutis
est facere aliquid ex nihilo, quam ex contrario. 
 
Ad tertium dicendum quod virtus facientis non solum consideratur ex substantia facti, sed etiam
ex modo faciendi: maior enim calor non solum magis, sed etiam citius calefacit. Quamvis igitur
creare aliquem effectum finitum non demonstret potentiam infinitam, tamen creare ipsum ex
nihilo demonstrat potentiam infinitam. Quod ex praedictis patet. Si enim tanto maior virtus
requiritur in agente, quanto potentia est magis remota ab actu, oportet quod virtus agentis ex
nulla praesupposita potentia, quale agens est creans, sit infinita: quia nulla proportio est
nullius potentiae ad aliquam potentiam, quam praesupponit virtus agentis naturalis, sicut et non
entis ad ens. Et quia nulla creatura habet simpliciter potentiam infinitam, sicut neque esse
infinitum, ut supra probatum est, relinquitur quod nulla creatura possit creare. 
 
 ARTICULUS 6 
 
 Utrum creare sit proprium alicuius Personae 
 
Ad sextum sic proceditur. Videtur quod creare sit proprium alicuius Personae. 
 
1. Quod enim est prius, est causa eius quod est post; et perfectum imperfecti. Sed processio
divinae Personae est prior quam processio creaturae: et magis perfecta, quia divina Persona
procedit in perfecta similitudine sui principii, creatura vero in imperfecta. Ergo processiones
divinarum Personarum sunt causa processionis rerum. Et sic creare est proprium Personae. 
 
2. Praeterea, Personae divinae non distinguuntur ab invicem nisi per suas processiones et
relationes. Quidquid igitur differenter attribuitur divinis Personis, hoc convenit eis secundum
processiones et relationes Personarum. Sed causalitas creaturarum diversimode attribuitur
divinis Personis: nam in Symbolo Fidei Patri attribuitur quod sit Creator omnium visibilium et
invisibilium; Filio autem attribuitur quod per eum omnia facta sunt; sed Spiritui Sancto, quod
sit Dominus et vivificator. Causalitas ergo creaturarum convenit Personis secundum
processiones et relationes. 
 
3. Praeterea, si dicatur quod causalitas creaturae attenditur secundum aliquod attributum
essentiale quod appropriatur alicui Personae, hoc non videtur sufficiens. Quia quilibet effectus
divinus causatur a quolibet attributo essentiali, scilicet potentia, bonitate et sapientia: et sic
non magis pertinet ad unum quam ad aliud. Non deberet ergo aliquis determinatus modus
causalitatis attribui uni Personae magis quam alii, nisi distinguerentur in creando secundum
relationes et processiones. 
 
Sed contra est quod dicit Dionysius, 2 cap. De div. nom., quod communia totius divinitatis sunt
omnia causalia. 
 
Respondeo dicendum quod creare est proprie causare sive producere esse rerum. Cum autem
omne agens agat sibi simile, principium actionis considerari potest ex actionis effectu: ignis
enim est qui generat ignem. Et ideo creare convenit Deo secundum suum esse: quod est eius
essentia, quae est communis tribus Personis. Unde creare non est proprium alicui Personae, sed
commune toti Trinitati. 
Sed tamen divinae Personae secundum rationem suae processionis habent causalitatem respectu
creationis rerum. Ut enim supra ostensum est, cum de Dei scientia et voluntate ageretur, Deus
est causa rerum per suum intellectum et voluntatem, sicut artifex rerum artificiatarum.
Artifex autem per verbum in intellectu conceptum, et per amorem suae voluntatis ad aliquid
relatum, operatur. Unde et Deus Pater operatus est creaturam per suum Verbum, quod est
Filius; et per suum Amorem, qui est Spiritus Sanctus. Et secundum hoc processiones
Personarum sunt rationes productionis creaturarum, inquantum includunt essentialia
attributa, quae sunt scientia et voluntas. 
 
Ad primum ergo dicendum quod processiones divinarum Personarum sunt causa creationis sicut
dictum est. 
 
Ad secundum dicendum quod, sicut natura divina, licet sit communis tribus Personis, ordine
tamen quodam eis convenit, inquantum Filius accipit naturam divinam a Patre, et Spiritus
Sanctus ab utroque; ita etiam et virtus creandi, licet sit communis tribus Personis, ordine
tamen quodam eis convenit; nam Filius habet eam a Patre, et Spiritus Sanctus ab utroque. Unde
Creatorem esse attribuitur Patri, ut ei qui non habet virtutem creandi ab alio. De Filio autem
dicitur per quem omnia facta sunt, inquantum habet eandem virtutem, sed ab alio: nam haec
praepositio per solet denotare causam mediam, sive principium de principio. Sed Spiritui
Sancto, qui habet eandem virtutem ab utroque, attribuitur quod dominando gubernet, et vivificet
quae sunt creata a Patre per Filium. Potest etiam huius attributionis communis ratio accipi ex
appropriatione essentialium attributorum. Nam, sicut supra dictum est, Patri appropriatur
potentia, quae maxime manifestatur in creatione: et ideo attribuitur Patri Creatorem esse. Filio
autem appropriatur sapientia, per quam agens per intellectum operatur: et ideo dicitur de Filio,
per quem omnia facta sunt. Spiritui Sancto autem appropriatur bonitas, ad quam pertinet
gubernatio deducens res in debitos fines et vivificatio: nam vita in interiori quodam motu
consistit, primum autem movens est finis et bonitas. 
 
Ad tertium dicendum quod, licet quilibet effectus Dei procedat ex quolibet attributorum, tamen
reducitur unusquisque effectus ad illud attributum, cum quo habet convenientiam secundum
propriam rationem: sicut ordinatio rerum ad sapientiam, et iustificatio impii ad misericordiam
et bonitatem se superabundanter diffundentem. Creatio vero, quae est productio ipsius
substantiae rei, reducitur ad potentiam. 
 
 ARTICULUS 7 
 
 Utrum in creaturis sit necesse inveniri vestigium Trinitatis 
 
Ad septimum sic proceditur. Videtur quod in creaturis non sit necesse inveniri vestigium
Trinitatis. 
 
1. Per sua enim vestigia unumquodque investigari potest. Sed Trinitas Personarum non potest
investigari ex creaturis, ut supra habitum est. Ergo vestigia Trinitatis non sunt in creatura. 
 
2. Praeterea, quidquid in creatura est, creatum est. Si igitur vestigium Trinitatis invenitur in
creatura secundum aliquas proprietates suas, et omne creatum habet vestigium Trinitatis,
oportet in unaquaque illarum inveniri etiam vestigium Trinitatis: et sic in infinitum. 
 
3. Praeterea, effectus non repraesentat nisi suam causam. Sed causalitas creaturarum pertinet
ad naturam communem: non autem ad relationes, quibus Personae distinguuntur et numerantur.
Ergo in creatura non invenitur vestigium Trinitatis, sed solum unitatis essentiae. 
 
Sed contra est quod Augustinus dicit, VI De Trin., quod Trinitatis vestigium in creatura apparet. 
 
Respondeo dicendum quod omnis effectus aliqualiter repraesentat suam causam, sed diversimode.
Nam aliquis effectus repraesentat solam causalitatem causae, non autem formam eius, sicut
fumus repraesentat ignem: et talis repraesentatio dicitur esse repraesentatio vestigii;
vestigium enim demonstrat motum alicuius transeuntis, sed non qualis sit. Aliquis autem
effectus repraesentat causam quantum ad similitudinem formae eius, sicut ignis generatus
ignem generantem, et statua Mercurii Mercurium: et haec est repraesentatio imaginis. 
Processiones autem divinarum Personarum attenduntur secundum actus intellectus et
voluntatis, sicut supra dictum est: nam Filius procedit ut Verbum intellectus, Spiritus Sanctus
ut Amor voluntatis. In creaturis igitur rationalibus, in quibus est intellectus et voluntas,
invenitur repraesentatio Trinitatis per modum imaginis, inquantum invenitur in eis verbum
conceptum et amor procedens. 
Sed in creaturis omnibus invenitur repraesentatio Trinitatis per modum vestigii, inquantum in
qualibet creatura inveniuntur aliqua quae necesse est reducere in divinas Personas sicut in
causam. Quaelibet enim creatura subsistit in suo esse, et habet formam per quam determinatur
ad speciem, et habet ordinem ad aliquid aliud. Secundum igitur quod est quaedam substantia
creata, repraesentat causam et principium: et sic demonstrat Personam Patris, qui est
principium non de principio. Secundum autem quod habet quandam formam et speciem,
repraesentat Verbum; secundum quod forma artificiati est ex conceptione artificis. Secundum
autem quod habet ordinem, repraesentat Spiritum Sanctum, inquantum est Amor: quia ordo
effectus ad aliquid alterum est ex voluntate creantis. 
Et ideo dicit Augustinus, in VI lib. De Trin., quod vestigium Trinitatis invenitur in unaquaque
creatura, secundum quod unum aliquid est, et secundum quod aliqua specie formatur, et
secundum quod quendam ordinem tenet. Et ad haec etiam reducuntur illa tria, numerus, pondus
et mensura, quae ponuntur Sap. 11,21: nam mensura refertur ad substantiam rei limitatam
suis principiis, numerus ad speciem, pondus ad ordinem. Et ad haec etiam reducuntur alia tria
quae ponit Augustinus, modus, species et ordo. Et ea quae ponit in libro Octoginta trium quaest.,
quod constat, quod discernitur, quod congruit: constat enim aliquid per suam substantiam,
discernitur per formam, congruit per ordinem. Et in idem de facili reduci possunt quaecumque
sic dicuntur. 
 
Ad primum ergo dicendum quod repraesentatio vestigii attenditur secundum appropriata: per
quem modum ex creaturis in Trinitatem divinarum Personarum veniri potest, ut dictum est. 
 
Ad secundum dicendum quod creatura est res proprie subsistens, in qua est praedicta tria
invenire. Neque oportet quod in quolibet eorum quae ei insunt, haec tria inveniantur: sed
secundum ea vestigium rei subsistenti attribuitur. 
 
Ad tertium dicendum quod etiam processiones Personarum sunt causa et ratio creationis aliquo
modo, ut dictum est. 
 
 ARTICULUS 8 
 
 Utrum creatio admisceatur in operibus naturae et artis 
 
Ad octavum sic proceditur. Videtur quod creatio admisceatur in operibus naturae et artis. 
 
1. In qualibet enim operatione naturae et artis producitur aliqua forma. Sed non producitur ex
aliquo, cum non habeat materiam partem sui. Ergo producitur ex nihilo. Et sic in qualibet
operatione naturae et artis est creatio. 
 
2. Praeterea, effectus non est potior sua causa. Sed in rebus naturalibus non invenitur aliquid
agens nisi forma accidentalis, quae est forma activa vel passiva. Non ergo per operationem
naturae producitur forma substantialis. Relinquitur igitur quod sit per creationem. 
 
3. Praeterea, natura facit sibi simile. Sed quaedam inveniuntur generata in natura non ab aliquo
sibi simili, sicut patet in animalibus generatis per putrefactionem. Ergo eorum forma non est a
natura, sed a creatione. Et eadem ratio est de aliis. 
 
4. Praeterea, quod non creatur, non est creatura. Si igitur in his quae sunt a natura non
adiungatur creatio, sequitur quod ea quae sunt a natura, non sunt creaturae. Quod est
haereticum. 
 
Sed contra est quod Augustinus, Super Gen. ad litt., distinguit opus propagationis, quod est opus
naturae, ab opere creationis. 
 
Respondeo dicendum quod haec dubitatio inducitur propter formas. Quas quidam posuerunt non
incipere per actionem naturae, sed prius in materia extitisse, ponentes latitationem formarum.
Et hoc accidit eis ex ignorantia materiae, quia nesciebant distinguere inter potentiam et actum:
quia enim formae praeexistunt in materia in potentia, posuerunt eas simpliciter praeexistere. 
Alii vero posuerunt formas dari vel causari ab agente separato, per modum creationis. Et
secundum hoc cuilibet operationi naturae adiungitur creatio. Sed hoc accidit eis ex ignorantia
formae. Non enim considerabant quod forma naturalis corporis non est subsistens, sed quo
aliquid est: et ideo, cum fieri et creari non conveniat proprie nisi rei subsistenti, sicut supra
dictum est, formarum non est fieri neque creari, sed concreata esse. 
Quod autem proprie fit ab agente naturali, est compositum, quod fit ex materia. Unde in operibus
naturae non admiscetur creatio: sed praesupponitur ad operationem naturae. 
 
Ad primum ergo dicendum quod formae incipiunt esse in actu, compositis factis, non quod ipsae
fiant per se, sed per accidens tantum. 
 
Ad secundum dicendum quod qualitates activae in natura agunt in virtute formarum
substantialium. Et ideo agens naturale non solum producit sibi simile secundum qualitatem, sed
secundum speciem. 
 
Ad tertium dicendum quod ad generationem animalium imperfectorum sufficit agens universale,
quod est virtus caelestis, cui assimilantur non secundum speciem, sed secundum analogiam
quandam: neque oportet dicere quod eorum formae creantur ab agente separato. Ad generationem
vero animalium perfectorum non sufficit agens universale: sed requiritur agens proprium, quod
est generans univocum. 
 
Ad quartum dicendum quod operatio naturae non est nisi ex praesuppositione principiorum
creatorum: et sic ea quae per naturam fiunt, creaturae dicuntur.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page