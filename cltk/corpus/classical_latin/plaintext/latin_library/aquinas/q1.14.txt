St. Thomas Aquinas: Summa Theologica, Prima Pars Quaestio XIV 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XIV 
 
De scientia Dei 
 
in sexdecim articulos divisa 
 
 
 
 
 

Post considerationem eorum quae ad divinam substantiam pertinent, restat considerandum de
his quae pertinent ad operationem ipsius. Et quia operatio quaedam est quae manet in operante,
quaedam vero quae procedit in exteriorem effectum, primo agemus de scientia et voluntate (nam
intelligere in intelligente est, et velle in volente); et postmodum de potentia Dei, quae
consideratur ut principium operationis divinae in effectum exteriorem procedentis. Quia vero
intelligere quoddam vivere est, post considerationem divinae scientiae, considerandum erit de
vita divina. Et quia scientia verorum est, erit etiam considerandum de veritate et falsitate. 
Rursum, quia omne cognitum in cognoscente est, rationes autem rerum secundum quod sunt in
Deo cognoscente, ideae vocantur, cum consideratione scientiae erit etiam adiungenda consideratio
de ideis.
 
Circa scientiam vero quaeruntur sexdecim. 
 
 Primo: utrum in Deo sit scientia. 
 Secundo: utrum Deus intelligat seipsum. 
 Tertio: utrum comprehendat se. 
 Quarto: utrum suum intelligere sit sua substantia. 
 Quinto: utrum intelligat alia a se. 
 Sexto: utrum habeat de eis propriam cognitionem. 
 Septimo: utrum scientia Dei sit discursiva. 
 Octavo: utrum scientia Dei sit causa rerum. 
 Nono: utrum scientia Dei sit eorum quae non sunt. 
 Decimo: utrum sit malorum. 
 Undecimo: utrum sit singularium. 
 Duodecimo: utrum sit infinitorum. 
 Decimotertio: utrum sit contingentium futurorum. 
 Decimoquarto: utrum sit enuntiabilium. 
 Decimoquinto: utrum scientia Dei sit variabilis. 
 Decimosexto: utrum Deus de rebus habeat speculativam scientiam vel practicam. 
 
 
 ARTICULUS 1 
 
Utrum in Deo sit scientia 
 
 Ad primum sic proceditur. Videtur quod in Deo non sit scientia. 
1. Scientia enim habitus est: qui Deo non competit, cum sit medius inter potentiam et actum. 
Ergo scientia non est in Deo. 
2. Praeterea, scientia, cum sit conclusionum, est quaedam cognitio ab alio causata, scilicet ex
cognitione principiorum. Sed nihil causatum est in Deo. Ergo scientia non est in Deo. 
3. Praeterea, omnis scientia vel universalis vel particularis est. Sed in Deo non est universale
et particulare, ut ex superioribus patet. Ergo in Deo non est scientia. 
Sed contra est quod Apostolus dicit Rom. 11,33: O altitudo divitiarum sapientiae et scientiae Dei. 
Respondeo dicendum quod in Deo perfectissime est scientia. Ad cuius evidentiam, considerandum
est quod cognoscentia a non cognoscentibus in hoc distinguuntur, quia non cognoscentia nihil
habent nisi formam suam tantum; sed cognoscens natum est habere formam etiam rei alterius,
nam species cogniti est in cognoscente. Unde manifestum est quod natura rei non cognoscentis
est magis coarctata et limitata: natura autem rerum cognoscentium habet maiorem
amplitudinem et extensionem. Propter quod dicit Philosophus, III De anima, quod anima est
quodammodo omnia. Coarctatio autem formae est per materiam. Unde et supra diximus quod
formae, secundum quod sunt magis immateriales, secundum hoc magis accedunt ad quandam
infinitatem. Patet igitur quod immaterialitas alicuis rei est ratio quod sit cognoscitiva; et
secundum modum immaterialitatis est modus cognitionis. Unde in II De anima dicitur quod
plantae non cognoscunt, propter suam materialitatem. Sensus autem cognoscitivus est, quia
receptivus est specierum sine materia, et intellectus adhuc magis cognoscitivus, quia magis
separatus est a materia et immixtus, ut dicitur in III De anima. Unde, cum Deus sit in summo
immaterialitatis, ut ex superioribus, patet, sequitur quod ipse sit in summo cognitionis. 
Ad primum ergo dicendum quod, quia perfectiones procedentes a Deo in creaturas, altiori modo
sunt in Deo, ut supra dictum est, oportet quod, quandocumque aliquod nomen sumptum a
quacumque perfectione creaturae Deo attribuitur, secludatur ab eius significatione omne illud
quod pertinet ad imperfectum modum qui competit creaturae. Unde scientia non est qualitas in
Deo vel habitus, sed substantia et actus purus. 
Ad secundum dicendum quod ea quae sunt divisim et multipliciter in creaturis, in Deo sunt
simpliciter et unite, ut supra dictum est. Homo autem, secundum diversa cognita, habet
diversas cognitiones: nam secundum quod cognoscit principia, dicitur habere intelligentiam;
scientiam vero, secundum quod cognoscit conclusiones; sapientiam, secundum quod cognoscit
causam altissimam; consilium vel prudentiam, secundum quod cognoscit agibilia. Sed haec
omnia Deus una et simplici cognitione cognoscit, ut infra patebit. Unde simplex Dei cognitio
omnibus istis nominibus nominari potest: ita tamen quod ab unoquoque eorum, secundum quod in
divinam praedicationem venit, secludatur quidquid imperfectionis est. Et secundum hoc dicitur
Iob 12,13: apud ipsum est sapientia et fortitudo; ipse habet consilium et intelligentiam. 
Ad tertium dicendum quod scientia est secundum modum cognoscentis: scitum enim est in sciente
secundum modum scientis. Et ideo, cum modus divinae essentiae sit altior quam modus quo
creaturae sunt, scientia divina non habet modum creatae scientiae, ut scilicet sit universalis vel
particularis, vel in habitu vel in potentia, vel secundum aliquem talem modum disposita. 
 
 ARTICULUS 2 
 
Utrum Deus intelligat se 
 
 Ad secundum sic proceditur. Videtur quod Deus non intelligat se. 
1. Dicitur enim in libro De causis, quod omnis sciens qui scit suam essentiam, est rediens ad
essentiam suam reditione completa. Sed Deus non exit extra essentiam suam, nec aliquo modo
movetur: et sic non competit sibi redire ad essentiam suam. Ergo ipse non est sciens essentiam
suam. 
2. Praeterea, intelligere est quoddam pati et moveri, ut dicitur in III De anima; scientia etiam
est assimilatio ad rem scitam: et scitum etiam est perfectio scientis. Sed nihil movetur, vel
patitur, vel perficitur a seipso; neque similitudo sibi est, ut Hilarius dicit. Ergo Deus non est
sciens seipsum. 
3. Praeterea, praecipue Deo sumus similes secundum intellectum: quia secundum mentem
sumus ad imaginem Dei, ut dicit Augustinus. Sed intellectus noster non intelligit se, nisi sicut
intelligit alia, ut dicitur in III De anima. Ergo nec Deus intelligit se, nisi forte intelligendo alia. 
Sed contra est quod dicitur I ad Cor. 2,11: quae sunt Dei, nemo novit nisi Spiritus Dei. 
Respondeo dicendum quod Deus se per seipsum intelligit. Ad cuius evidentiam, sciendum est
quod, licet in operationibus quae transeunt in exteriorem effectum, obiectum operationis, quod
significatur ut terminus, sit aliquid extra operantem; tamen in operationibus quae sunt in
operante, obiectum quod significatur ut terminus operationis, est in ipso operante; et secundum
quod est in eo, sic est operatio in actu. Unde dicitur in libro De anima, quod sensibile in actu est
sensus in actu, et intelligibile in actu est intellectus in actu. Ex hoc enim aliquid in actu
sentimus vel intelligimus, quod intellectus noster vel sensus informatur in actu per speciem
sensibilis vel intelligibilis. Et secundum hoc tantum sensus vel intellectus aliud est a sensibili
vel intelligibili, quia utrumque est in potentia. 
Cum igitur Deus nihil potentialitatis habeat, sed sit actus purus, oportet quod in eo intellectus
et intellectum sint idem omnibus modis: ita scilicet, ut neque careat specie intelligibili, sicut
intellectus noster cum intelligit in potentia; neque species intelligibilis sit aliud a substantia
intellectus divini, sicut accidit in intellectu nostro, cum est actu intelligens; sed ipsa species
intelligibilis est ipse intellectus divinus. Et sic seipsum per seipsum intelligit. 
Ad primum ergo dicendum quod redire ad essentiam suam nihil aliud est quam rem subsistere in
seipsa. Forma enim, inquantum perficit materiam dando ei esse, quodammodo supra ipsam
effunditur: inquantum vero in seipsa habet esse, in seipsam redit. Virtutes igitur cognoscitivae
quae non sunt subsistentes, sed actus aliquorum organorum, non cognoscunt seipsas, sicut patet
in singulis sensibus. Sed virtutes cognoscitivae per se subsistentes, cognoscunt seipsas. Et
propter hoc dicitur in libro De causis, quod sciens essentiam suam, redit ad essentiam suam. 
Per se autem subsistere maxime convenit Deo. Unde secundum hunc modum loquendi, ipse est
maxime rediens ad essentiam suam, et cognoscens seipsum. 
Ad secundum dicendum quod moveri et pati sumuntur aequivoce secundum quod intelligere
dicitur esse quoddam moveri vel pati, ut dicitur in III De anima. Non enim intelligere est motus
qui est actus imperfecti, qui est ab alio in aliud: sed actus perfecti, existens in ipso agente. 
Similiter etiam quod intellectus perficiatur ab intelligibili vel assimiletur ei, hoc convenit
intellectui qui quandoque est in potentia: quia per hoc quod est in potentia, differt ab
intelligibili, et assimilatur ei per speciem intelligibilem, quae est similitudo rei intellectae; et
perficitur per ipsam, sicut potentia per actum. Sed intellectus divinus, qui nullo modo est in
potentia, non perficitur per intelligibile, neque assimilatur ei: sed est sua perfectio et suum
intelligibile. 
Ad tertium dicendum quod esse naturale non est materiae primae, quae est in potentia, nisi
secundum quod est reducta in actum per formam. Intellectus autem noster possibilis se habet in
ordine intelligibilium, sicut materia prima in ordine rerum naturalium: eo quod est in potentia
ad intelligibilia, sicut materia prima ad naturalia. Unde intellectus noster possibilis non potest
habere intelligibilem operationem, nisi inquantum perficitur per speciem intelligibilem
alicuius. Et sic intelligit seipsum per speciem intelligibilem, sicut et alia: manifestum est
enim quod ex eo quod cognoscit intelligibile, intelligit ipsum suum intelligere, et per actum
cognoscit potentiam intellectivam. Deus autem est sicut actus purus tam in ordine existentium,
quam in ordine intelligibilium: et ideo per seipsum, seipsum intelligit. 
 
 ARTICULUS 3 
 
Utrum Deus comprehendat seipsum 
 
 Ad tertium sic proceditur. Videtur quod Deus non comprehendat seipsum. 
1. Dicit enim Augustinus, in libro Octoginta trium quaest. quod id quod comprehendit se, finitum
est sibi. Sed Deus est omnibus modis infinitus. Ergo non comprehendit se. 
2. Si dicatur quod Deus infinitus est nobis, sed sibi finitus, contra: verius est unumquodque
secundum quod est apud Deum, quam secundum quod est apud nos. Si igitur Deus sibi ipsi est
finitus, nobis autem infinitus, verius est Deum esse finitum, quam infinitum. Quod est contra
prius determinata. Non ergo Deus comprehendit seipsum. 
Sed contra est quod Augustinus dicit ibidem: omne quod intelligit se, comprehendit se. Sed Deus
intelligit se. Ergo comprehendit se. 
Respondeo dicendum quod Deus perfecte comprehendit seipsum. Quod sic patet. Tunc enim
dicitur aliquid comprehendi, quando pervenitur ad finem cognitionis ipsius: et hoc est quando
res cognoscitur ita perfecte, sicut cognoscibilis est. Sicut propositio demonstrabilis
comprehenditur, quando scitur per demonstrationem: non autem quando cognoscitur per aliquam
rationem probabilem. Manifestum est autem quod Deus ita perfecte cognoscit seipsum, sicut
perfecte cognoscibilis est. Est enim unumquodque cognoscibile secundum modum sui actus: non
enim cognoscitur aliquid secundum quod in potentia est, sed secundum quod est in actu, ut dicitur
in IX Metaphys. Tanta est autem virtus Dei in cognoscendo, quanta est actualitas eius in
existendo: quia per hoc quod actu est, et ab omni materia et potentia separatus, Deus
cognoscitivus est, ut ostensum est. Unde manifestum est quod tantum seipsum cognoscit,
quantum cognoscibilis est. Et propter hoc seipsum perfecte comprehendit. 
Ad primum ergo dicendum quod comprehendere, si proprie accipiatur, significat aliquid habens
et includens alterum. Et sic oportet quod omne comprehensum sit finitum, sicut omne inclusum. 
Non sic autem comprehendi dicitur Deus a seipso, ut intellectus suus sit aliud quam ipse, et
capiat ipsum et includat. Sed huiusmodi locutiones per negationem sunt exponendae. Sicut enim
Deus dicitur esse in seipso, quia a nullo exteriori continetur; ita dicitur comprehendi a seipso,
quia nihil est sui quod lateat ipsum. Dicit enim Augustinus, in libro De videndo Deum, quod
totum comprehenditur videndo, quod ita videtur, ut nihil eius lateat videntem. 
Ad secundum dicendum quod, cum dicitur Deus finitus est sibi, intelligendum est secundum
quandam similitudinem proportionis; quia sic se habet in non excedendo intellectum suum, sicut
se habet aliquod finitum in non excedendo intellectum finitum. Non autem sic dicitur Deus sibi
finitus, quod ipse intelligat se esse aliquid finitum. 
 
 ARTICULUS 4 
 
Utrum ipsum intelligere Dei sit eius substantia 
 
 Ad quartum sic proceditur. Videtur quod ipsum intelligere Dei non sit eius substantia. 
1. Intelligere enim est quaedam operatio. Operatio autem aliquid significat procedens ab
operante. Ergo ipsum intelligere Dei non est ipsa Dei substantia. 
2. Praeterea, cum aliquis intelligit se intelligere, hoc non est intelligere aliquid magnum vel
principale intellectum, sed intelligere quoddam secundarium et accessorium. Si igitur Deus sit
ipsum intelligere, intelligere Deum erit sicut cum intelligimus intelligere. Et sic non erit
aliquid magnum intelligere Deum. 
3. Praeterea, omne intelligere est aliquid intelligere. Cum ergo Deus intelligit se, si ipsemet
non est aliud quam suum intelligere, intelligit se intelligere, et intelligere se intelligere se, et
sic in infinitum. Non ergo ipsum intelligere Dei est eius substantia. 
Sed contra est quod dicit Augustinus, lib. VII De Trin.: Deo hoc est esse, quod sapientem esse. 
Hoc autem est sapientem esse, quod intelligere. Ergo Deo hoc est esse, quod intelligere. Sed esse
Dei est eius substantia, ut supra ostensum est. Ergo intelligere Dei est eius substantia. 
Respondeo dicendum quod est necesse dicere quod intelligere Dei est eius substantia. Nam si
intelligere Dei sit aliud quam eius substantia, oporteret, ut dicit Philosophus in XII Metaphys.,
quod aliquid aliud esset actus et perfectio substantiae divinae, ad quod se haberet substantia
divina sicut potentia ad actum (quod est omnino impossibile): nam intelligere est perfectio et
actus intelligentis. 
Hoc autem qualiter sit, considerandum est. Sicut enim supra dictum est, intelligere non est
actio progrediens ad aliquid extrinsecum, sed manet in operante sicut actus et perfectio eius,
prout esse est perfectio existentis: sicut enim esse consequitur formam, ita intelligere sequitur
speciem intelligibilem. In Deo autem non est forma quae sit aliud quam suum esse, ut supra
ostensum est. Unde, cum ipsa sua essentia sit etiam species intelligibilis, ut dictum est, ex
necessitate sequitur quod ipsum eius intelligere sit eius essentia et eius esse. 
Et sic patet ex omnibus praemissis quod in Deo intellectus, et id quod intelligitur, et species
intelligibilis, et ipsum intelligere, sunt omnino unum et idem. Unde patet quod per hoc quod
Deus dicitur intelligens, nulla multiplicitas ponitur in eius substantia. 
Ad primum ergo dicendum quod intelligere non est operatio exiens ab ipso operante, sed manens
in ipso. 
Ad secundum dicendum quod, cum intelligitur illud intelligere quod non est subsistens, non
intelligitur aliquid magnum; sicut cum intelligimus intelligere nostrum. Et ideo non est simile
de ipso intelligere divino, quod est subsistens. 
Et per hoc patet responsio ad tertium. Nam intelligere divinum, quod est in seipso subsistens,
est sui ipsius; et non alicuius alterius, ut sic oporteat procedere in infinitum. 
 
 ARTICULUS 5 
 
Utrum Deus cognoscat alia a se 
 
 Ad quintum sic proceditur. Videtur quod Deus non cognoscat alia a se. 
1. Quaecumque enim sunt alia a Deo, sunt extra ipsum. Sed Augustinus dicit, in libro Octoginta
trium quaest., quod neque quidquam Deus extra seipsum intuetur. Ergo non cognoscit alia a se. 
2. Praeterea, intellectum est perfectio intelligentis. Si ergo Deus intelligat alia a se, aliquid
aliud erit perfectio Dei, et nobilius ipso. Quod est impossibile. 
3. Praeterea, ipsum intelligere speciem habet ab intelligibili, sicut et omnis alius actus a suo
obiecto: unde et ipsum intelligere tanto est nobilius, quanto etiam nobilius est ipsum quod
intelligitur. Sed Deus est ipsum suum intelligere, ut ex dictis patet. Si igitur Deus intelligit
aliquid aliud a se, ipse Deus specificatur per aliquid aliud a se: quod est impossibile. Non igitur
intelligit alia a se. 
Sed contra est quod dicitur Heb. 4,13: omnia nuda et aperta sunt oculis eius. 
Respondeo dicendum quod necesse est Deum cognoscere alia a se. Manifestum est enim quod
seipsum perfecte intelligit: alioquin suum esse non esset perfectum, cum suum esse sit suum
intelligere. Si autem perfecte aliquid cognoscitur, necesse est quod virtus eius perfecte
cognoscatur. Virtus autem alicuius rei perfecte cognosci non potest, nisi cognoscantur ea ad
quae virtus se extendit. Unde, cum virtus divina se extendat ad alia, eo quod ipsa est prima
causa effectiva omnium entium, ut ex supradictis patet; necesse est quod Deus alia a se
cognoscat. Et hoc etiam evidentius fit, si adiungatur quod ipsum esse causae agentis primae,
scilicet Dei, est eius intelligere. Unde quicumque effectus praeexistunt in Deo sicut in causa
prima, necesse est quod sint in ipso eius intelligere, et quod omnia in eo sint secundum modum
intelligibilem: nam omne quod est in altero, est in eo secundum modum eius in quo est. 
Ad sciendum autem qualiter alia a se cognoscat, considerandum est quod dupliciter aliquid
cognoscitur: uno modo, in seipso; alio modo, in altero. In seipso quidem cognoscitur aliquid,
quando cognoscitur per speciem propriam adaequatam ipsi cognoscibili: sicut cum oculus videt
hominem per speciem hominis. In alio autem videtur id quod videtur per speciem continentis:
sicut cum pars videtur in toto per speciem totius, vel cum homo videtur in speculo per speciem
speculi, vel quocumque alio modo contingat aliquid in alio videri. 
Sic igitur dicendum est quod Deus seipsum videt in seipso, quia seipsum videt per essentiam
suam. Alia autem a se videt non in ipsis, sed in seipso, inquantum essentia sua continet
similitudinem aliorum ab ipso. 
Ad primum ergo dicendum quod verbum Augustini dicentis quod Deus nihil extra se intuetur, non
est sic intelligendum, quasi nihil quod sit extra se intueatur: sed quia id quod est extra seipsum,
non intuetur nisi in seipso, ut dictum est. 
Ad secundum dicendum quod intellectum est perfectio intelligentis, non quidem secundum suam
substantiam, sed secundum suam speciem, secundum quam est in intellectu, ut forma et
perfectio eius: lapis enim non est in anima, sed species eius, ut dicitur in III De anima. Ea vero
quae sunt alia a Deo, intelliguntur a Deo inquantum essentia Dei continet species eorum, ut
dictum est. Unde non sequitur quod aliquid aliud sit perfectio divini intellectus, quam ipsa
essentia Dei. 
Ad tertium dicendum quod ipsum intelligere non specificatur per id quod in alio intelligitur, sed
per principale intellectum, in quo alia intelliguntur. Intantum enim ipsum intelligere
specificatur per obiectum suum, inquantum forma intelligibilis est principium intellectualis
operationis: nam omnis operatio specificatur per formam quae est principium operationis, sicut
calefactio per calorem. Unde per illam formam intelligibilem specificatur intellectualis
operatio, quae facit intellectum in actu. Et haec est species principalis intellecti: quae in Deo
nihil est aliud quam essentia sua, in qua omnes species rerum comprehenduntur. Unde non
oportet quod ipsum intelligere divinum, vel potius ipse Deus, specificetur per aliud quam per
essentiam divinam. 
 
 ARTICULUS 6 
 
Utrum Deus cognoscat alia a se propria cognitione 
 
 Ad sextum sic proceditur. Videtur quod Deus non cognoscat alia a se propria cognitione. 
1. Sic enim cognoscit alia a se, ut dictum est, secundum quod alia ab ipso in eo sunt. Sed alia ab
eo sunt in ipso sicut in prima causa communi et universali. Ergo et alia cognoscuntur a Deo,
sicut in causa prima et universali. Hoc autem est cognoscere in universali, et non secundum
propriam cognitionem. Ergo Deus cognoscit alia a se in universali, et non secundum propriam
cognitionem. 
2. Praeterea, quantum distat essentia creaturae ab essentia divina, tantum distat essentia divina
ab essentia creaturae. Sed per essentiam creaturae non potest cognosci essentia divina, ut supra
dictum est. Ergo nec per essentiam divinam potest cognosci essentia creaturae. Et sic, cum
Deus nihil cognoscat nisi per essentiam suam, sequitur quod non cognoscat creaturam secundum
eius essentiam, ut cognoscat de ea quid est, quod est propriam cognitionem de re habere. 
3. Praeterea, propria cognitio non habetur de re, nisi per propriam eius rationem. Sed cum
Deus cognoscat omnia per essentiam suam, non videtur quod unumquodque per propriam
rationem cognoscat: idem enim non potest esse propria ratio multorum et diversorum. Non ergo
habet propriam cognitionem Deus de rebus, sed communem: nam cognoscere res non secundum
propriam rationem, est cognoscere res solum in communi. 
Sed contra, habere propriam cognitionem de rebus, est cognoscere res non solum in communi,
sed secundum quod sunt ab invicem distinctae. Sic autem Deus cognoscit res. Unde dicitur Heb.
4,12-13, quod pertingit usque ad divisionem spiritus et animae, compagum quoque et
medullarum; et discretor cogitationum et intentionum cordis; et non est ulla creatura
invisibilis in conspectu eius. 
Respondeo dicendum quod circa hoc quidam erraverunt, dicentes quod Deus alia a se non cognoscit
nisi in communi, scilicet inquantum sunt entia. Sicut enim ignis, si cognosceret seipsum ut est
principium caloris, cognosceret naturam caloris, et omnia alia inquantum sunt calida; ita Deus,
inquantum cognoscit se ut principium essendi, cognoscit naturam entis, et omnia alia inquantum
sunt entia. 
Sed hoc non potest esse. Nam intelligere aliquid in communi, et non in speciali, est imperfecte
aliquid cognoscere. Unde intellectus noster, dum de potentia in actum reducitur, pertingit prius
ad cognitionem universalem et confusam de rebus, quam ad propriam rerum cognitionem, sicut
de imperfecto ad perfectum procedens, ut patet in I Physic. Si igitur cognitio Dei de rebus aliis
a se, esset in universali tantum, et non in speciali, sequeretur quod eius intelligere non esset
omnibus modis perfectum, et per consequens nec eius esse: quod est contra ea quae superius
ostensa sunt. Oportet igitur dicere quod alia a se cognoscat propria cognitione; non solum
secundum quod communicant in ratione entis, sed secundum quod unum ab alio distinguitur. 
Et ad huius evidentiam, considerandum est quod quidam, volentes ostendere quod Deus per unum
cognoscit multa, utuntur quibusdam exemplis: ut puta quod, si centrum cognosceret seipsum,
cognosceret omnes lineas progredientes a centro; vel lux, si cognosceret seipsam cognosceret
omnes colores. Sed haec exempla, licet quantum ad aliquid similia sint, scilicet quantum ad
universalem causalitatem; tamen deficiunt quantum ad hoc, quod multitudo et diversitas non
causantur ab illo uno principio universali, quantum ad id quod principium distinctionis est, sed
solum quantum ad id in quo communicant. Non enim diversitas colorum causatur ex luce solum,
sed ex diversa dispositione diaphani recipientis: et similiter diversitas linearum ex diverso
situ. Et inde est quod huiusmodi diversitas et multitudo non potest cognosci in suo principio
secundum propriam cognitionem, sed solum in communi. Sed in Deo non sic est. Supra enim
ostensum est quod quidquid perfectionis est in quacumque creatura, totum praeexistit et
continetur in Deo secundum modum excellentem. Non solum autem id in quo creaturae
communicant, scilicet ipsum esse, ad perfectionem pertinet; sed etiam ea per quae creaturae ad
invicem distinguuntur, sicut vivere, et intelligere, et huiusmodi, quibus viventia a non
viventibus, et intelligentia a non intelligentibus distinguuntur. Et omnis forma, per quam
quaelibet res in propria specie constitutitur, perfectio quaedam est. Et sic omnia in Deo
praeexistunt, non solum quantum ad id quod commune est omnibus, sed etiam quantum ad ea
secundum quae res distinguuntur. Et sic, cum Deus in se omnes perfectiones contineat,
comparatur Dei essentia ad omnes rerum essentias, non sicut commune ad propria, ut unitas ad
numeros, vel centrum ad lineas; sed sicut perfectus actus ad imperfectos, ut si dicerem, homo
ad animal, vel senarius, qui est numerus perfectus, ad numeros imperfectos sub ipso contentos. 
Manifestum est autem quod per actum perfectum cognosci possunt actus imperfecti, non solum
in communi, sed etiam propria cognitione. Sicut qui cognoscit hominem, cognoscit animal
propria cognitione: et qui cognoscit senarium, cognoscit trinarium propria cognitione. 
Sic igitur, cum essentia Dei habeat in se quidquid perfectionis habet essentia cuiuscumque rei
alterius, et adhuc amplius, Deus in seipso potest omnia propria cognitione cognoscere. Propria
enim natura uniuscuiusque consistit, secundum quod per aliquem modum divinam perfectionem
participat. Non autem Deus perfecte seipsum cognosceret, nisi cognosceret quomodocumque
participabilis est ab aliis sua perfectio: nec etiam ipsam naturam essendi perfecte sciret, nisi
cognosceret omnes modos essendi. Unde manifestum est quod Deus cognoscit omnes res propria
cognitione, secundum quod ab aliis distinguuntur. 
Ad primum ergo dicendum quod sic cognoscere aliquid sicut in cognoscente est, potest dupliciter
intelligi. Uno modo, secundum quod hoc adverbium sic importat modum cognitionis ex parte rei
cognitae. Et sic falsum est. Non enim semper cognoscens cognoscit cognitum secundum illud
esse quod habet in cognoscente: oculus enim non cognoscit lapidem secundum esse quod habet in
oculo; sed per speciem lapidis quam habet in se, cognoscit lapidem secundum esse quod habet
extra oculum. Et si aliquis cognoscens cognoscat cognitum secundum esse quod habet in
cognoscente, nihilominus cognoscit ipsum secundum esse quod habet extra cognoscentem: sicut
intellectus cognoscit lapidem secundum esse intelligibile quod habet in intellectu, inquantum
cognoscit se intelligere; sed nihilominus cognoscit esse lapidis in propria natura. Si vero
intelligatur secundum quod hoc adverbium sic importat modum ex parte cognoscentis, verum est
quod sic solum cognoscens cognoscit cognitum, secundum quod est in cognoscente: quia quanto
perfectius est cognitum in cognoscente, tanto perfectior est modus cognitionis. Sic igitur
dicendum est quod Deus non solum cognoscit res esse in seipso; sed per id quod in seipso continet
res, cognoscit eas in propria natura; et tanto perfectius, quanto perfectius est unumquodque in
ipso. 
Ad secundum dicendum quod essentia creaturae comparatur ad essentiam Dei, ut actus
imperfectus ad perfectum. Et ideo essentia creaturae non sufficienter ducit in cognitionem
essentiae divinae, sed e converso. 
Ad tertium dicendum quod idem non potest accipi ut ratio diversorum per modum adaequationis. 
Sed divina essentia est aliquid excedens omnes creaturas. Unde potest accipi ut propria ratio
uniuscuiusque, secundum quod diversimode est participabilis vel imitabilis a diversis
creaturis. 
 
 ARTICULUS 7 
 
Utrum scientia Dei sit discursiva 
 
 Ad septimum sic proceditur. Videtur quod scientia Dei sit discursiva. 
1. Scientia enim Dei non est secundum scire in habitu, sed secundum intelligere in actu. Sed
secundum Philosophum, in II Topic., scire in habitu contingit multa simul, sed intelligere actu
unum tantum. Cum ergo Deus multa cognoscat, quia et se et alia, ut ostensum est, videtur quod
non simul omnia intelligat, sed de uno in aliud discurrat. 
2. Praeterea, cognoscere effectum per causam est scire discurrentis. Sed Deus cognoscit alia
per seipsum, sicut effectum per causam. Ergo cognitio sua est discursiva. 
3. Praeterea, perfectius Deus scit unamquamque creaturam quam nos sciamus. Sed nos in causis
creatis cognoscimus earum effectus, et sic de causis ad causata discurrimus. Ergo videtur
similiter esse in Deo. 
Sed contra est quod Augustinus dicit, in XV De Trin., quod Deus non particulatim vel singillatim
omnia videt, velut alternante conspectu hinc illuc, et inde huc; sed omnia videt simul. 
Respondeo dicendum quod in scientia divina nullus est discursus. Quod sic patet. In scientia
enim nostra duplex est discursus. Unus secundum successionem tantum: sicut cum, postquam
intelligimus aliquid in actu, convertimus nos ad intelligendum aliud. Alius discursus est
secundum causalitatem: sicut cum per principia pervenimus in cognitionem conclusionum. 
Primus autem discursus Deo convenire non potest. Multa enim, quae successive intelligimus si
unumquodque eorum in seipso consideretur, omnia simul intelligimus si in aliquo uno ea
intelligamus: puta si partes intelligamus in toto, vel si diversas res videamus in speculo. Deus
autem omnia videt in uno, quod est ipse, ut habitum est. Unde simul, et non successive omnia
videt. Similiter etiam et secundus discursus Deo competere non potest. Primo quidem, quia
secundus discursus praesupponit primum: procedentes enim a principiis ad conclusiones, non
simul utrumque considerant. Deinde, quia discursus talis est procedentis de noto ad ignotum. 
Unde manifestum est quod, quando cognoscitur primum, adhuc ignoratur secundum. Et sic
secundum non cognoscitur in primo, sed ex primo. Terminus vero discursus est, quando
secundum videtur in primo, resolutis effectibus in causas: et tunc cessat discursus. Unde, cum
Deus effectus suos in seipso videat sicut in causa, eius cognitio non est discursiva. 
Ad primum ergo dicendum quod, licet sit unum tantum intelligere in seipso, tamen contingit
multa intelligere in aliquo uno, ut dictum est. 
Ad secundum dicendum quod Deus non cognoscit per causam quasi prius cognitam, effectus
incognitos: sed eos cognoscit in causa. Unde eius cognitio est sine discursu, ut dictum est. 
Ad tertium dicendum quod effectus causarum creatarum videt quidem Deus in ipsis causis, multo
melius quam nos: non tamen ita quod cognitio effectuum causetur in ipso ex cognitione causarum
creaturam, sicut in nobis. Unde eius scientia non est discursiva. 
 
 ARTICULUS 8 
 
Utrum scientia Dei sit causa rerum 
 
 Ad octavum sic proceditur. Videtur quod scientia Dei non sit causa rerum. 
1. Dicit enim Origenes, super Epistolam ad Rom.: non propterea aliquid erit, quia id scit Deus
futurum; sed quia futurum est, ideo scitur a Deo antequam fiat. 
2. Praeterea, posita causa ponitur effectus. Sed scientia Dei est aeterna. Si ergo scientia Dei est
causa rerum creatarum, videtur quod creaturae sint ab aeterno. 
3. Praeterea, scibile est prius scientia, et mensura eius, ut dicitur in X Metaphys. Sed id quod
est posterius et mensuratum, non potest esse causa. Ergo scientia Dei non est causa rerum. 
Sed contra est quod dicit Augustinus, XV De Trin.: universas creaturas, et spirituales et
corporales, non quia sunt, ideo novit Deus; sed ideo sunt, quia novit. 
Respondeo dicendum quod scientia Dei est causa rerum. Sic enim scientia Dei se habet ad omnes
res creatas, sicut scientia artificis se habet ad artificiata. Scientia autem artificis est causa
artificiatorum: eo quod artifex operatur per suum intellectum, unde oportet quod forma
intellectus sit principium operationis, sicut calor est principium calefactionis. Sed
considerandum est quod forma naturalis, inquantum est forma manens in eo cui dat esse, non
nominat principium actionis; sed secundum quod habet inclinationem ad effectum. Et similiter
forma intelligibilis non nominat principium actionis secundum quod est tantum in intelligente,
nisi adiungatur ei inclinatio ad effectum, quae est per voluntatem. Cum enim forma
intelligibilis ad opposita se habeat (cum sit eadem scientia oppositorum), non produceret
determinatum effectum, nisi determinaretur ad unum per appetitum, ut dicitur in IX Metaphys. 
Manifestum est autem quod Deus per intellectum suum causat res, cum suum esse sit suum
intelligere. Unde necesse est quod sua scientia sit causa rerum, secundum quod habet voluntatem
coniunctam. Unde scientia Dei, secundum quod est causa rerum, consuevit nominari scientia
approbationis. 
Ad primum ergo dicendum quod Origenes locutus est attendens rationem scientiae, cui non
competit ratio causalitatis, nisi adiuncta voluntate, ut dictum est. Sed quod dicit ideo praescire
Deum aliqua, quia sunt futura: intelligendum est secundum causam consequentiae, non secundum
causam essendi. Sequitur enim, si aliqua sunt futura, quod Deus ea praescierit; non tamen res
futurae sunt causa quod Deus sciat. 
Ad secundum dicendum quod scientia Dei est causa rerum, secundum quod res sunt in scientia. 
Non fuit autem in scientia Dei, quod res essent ab aeterno. Unde, quamvis scientia Dei sit
aeterna, non sequitur tamen quod creaturae sint ab aeterno. 
Ad tertium dicendum quod res naturales sunt mediae inter scientiam Dei et scientiam nostram:
nos enim scientiam accipimus a rebus naturalibus, quarum Deus per suam scientiam causa est. 
Unde, sicut scibilia naturalia sunt priora quam scientia nostra, et mensura eius, ita scientia Dei
est prior quam res naturales, et mensura ipsarum. Sicut aliqua domus est media inter
scientiam artificis qui eam fecit, et scientiam illius qui eius cognitionem ex ipsa iam facta capit. 
 
 ARTICULUS 9 
 
Utrum Deus habeat scientiam non entium 
 
 Ad nonum sic proceditur. Videtur quod Deus non habeat scientiam non entium. 
1. Scientia enim Dei non est nisi verorum. Sed verum et ens convertuntur. Ergo scientia Dei
non est non entium. 
2. Praeterea, scientia requirit similitudinem inter scientem et scitum. Sed ea quae non sunt,
non possunt habere aliquam similitudinem ad Deum, qui est ipsum esse. Ergo ea quae non sunt,
non possunt sciri a Deo. 
3. Praeterea, scientia Dei est causa scitorum ab ipso. Sed non est causa non entium, quia non
ens non habet causam. Ergo Deus non habet scientiam de non entibus. 
Sed contra est quod dicit Apostolus ad Rom. 4,17: Qui vocat ea quae non sunt, tanquam ea quae
sunt. 
Respondeo dicendum quod Deus scit omnia quaecumque sunt quocumque modo. Nihil autem
prohibet ea quae non sunt simpliciter, aliquo modo esse. Simpliciter enim sunt quae actu sunt. 
Ea vero quae non sunt actu, sunt in potentia vel ipsius Dei, vel creaturae; sive in potentia
activa, sive in passiva, sive in potentia opinandi, vel imaginandi, vel quocumque modo
significandi. Quaecumque igitur possunt per creaturam fieri vel cogitari vel dici, et etiam
quaecumque ipse facere potest, omnia cognoscit Deus, etiam si actu non sint. Et pro tanto dici
potest quod habet etiam non entium scientiam. 
Sed horum quae actu non sunt, est attendenda quaedam diversitas. Quaedam enim, licet non sint
nunc in actu, tamen vel fuerunt vel erunt: et omnia ista dicitur Deus scire scientia visionis. 
Quia, cum intelligere Dei, quod est eius esse, aeternitate mensuretur, quae sine successione
existens totum tempus comprehendit, praesens intuitus Dei fertur in totum tempus, et in omnia
quae sunt in quocumque tempore, sicut in subiecta sibi praesentialiter. Quaedam vero sunt,
quae sunt in potentia Dei vel creaturae, quae tamen nec sunt nec erunt neque fuerunt. Et
respectu horum non dicitur habere scientiam visionis, sed simplicis intelligentiae. Quod ideo
dicitur, quia ea quae videntur apud nos, habent esse distinctum extra videntem. 
Ad primum ergo dicendum quod, secundum quod sunt in potentia, sic habent veritatem ea quae
non sunt actu: verum est enim ea esse in potentia. Et sic sciuntur a Deo. 
Ad secundum dicendum quod, cum Deus sit ipsum esse, intantum unumquodque est, inquantum
participat de Dei similitudine: sicut unumquodque intantum est calidum, inquantum participat
calorem. Sic et ea quae sunt in potentia, etiam si non sunt in actu, cognoscuntur a Deo. 
Ad tertium dicendum quod Dei scientia est causa rerum, voluntate adiuncta. Unde non oportet
quod quaecumque scit Deus, sint vel fuerint vel futura sint: sed solum ea quae vult esse, vel
permittit esse. Et iterum, non est in scientia Dei ut illa sint, sed quod esse possint. 
 
 ARTICULUS 10 
 
Utrum Deus cognoscat mala 
 
 Ad decimum sic proceditur. Videtur quod Deus non cognoscat mala. 
1. Dicit enim Philosophus, in III De anima, quod intellectus qui non est in potentia, non
cognoscit privationem. Sed malum est privatio boni, ut dicit Augustinus. Igitur, cum
intellectus Dei nunquam sit in potentia, sed semper actu, ut ex dictis patet, videtur quod Deus
non cognoscat mala. 
2. Praeterea, omnis scientia vel est causa sciti, vel causatur ab eo. Sed scientia Dei non est
causa mali, nec causatur a malo. Ergo scientia Dei non est malorum. 
3. Praeterea, omne quod cognoscitur, cognoscitur per suam similitudinem, vel per suum
oppositum. Quidquid autem cognoscit Deus, cognoscit per suam essentiam, ut ex dictis patet. 
Divina autem essentia neque est similitudo mali, neque ei malum opponitur: divinae enim
essentiae nihil est contrarium, ut dicit Augustinus, XII De civ. Dei. Ergo Deus non cognoscit
mala. 
4. Praeterea, quod cognoscitur non per seipsum, sed per aliud, imperfecte cognoscitur. Sed
malum non cognoscitur a Deo per seipsum; quia sic oporteret quod malum esset in Deo; oportet
enim cognitum esse in cognoscente. Si ergo cognoscitur per aluid, scilicet per bonum,
imperfecte cognoscetur ab ipso: quod est impossibile, quia nulla cognitio Dei est imperfecta. 
Ergo scientia Dei non est malorum. 
Sed contra est quod dicitur Prov. 15,11: infernus et perditio coram Deo. 
Respondeo dicendum quod quicumque perfecte cognoscit aliquid, oportet quod cognoscat omnia
quae possunt illi accidere. Sunt autem quaedam bona, quibus accidere potest ut per mala
corrumpantur. Unde Deus non perfecte cognosceret bona, nisi etiam cognosceret mala. Sic
autem est cognoscibile unumquodque, secundum quod est. Unde, cum hoc sit esse mali, quod est
privatio boni, per hoc ipsum quod Deus cognoscit bona, cognoscit etiam mala, sicut per lucem
cognoscuntur tenebrae. Unde dicit Dionysius, 7 cap. De div. nom., quod Deus per semetipsum
tenebrarum accipit visionem, non aliunde videns tenebras quam a lumine. 
Ad primum ergo dicendum quod verbum Philosophi est sic intelligendum, quod intellectus qui
non est in potentia, non cognoscit privationem per privationem in ipso existentem. Et hoc
congruit cum eo quod supra dixerat, quod punctum et omne indivisibile per privationem
divisionis cognoscitur. Quod contingit ex hoc, quia formae simplices et indivisibiles non sunt
actu in intellectu nostro, sed in potentia tantum: nam si essent actu in intellectu nostro, non per
privationem cognoscerentur. Et sic cognoscuntur simplicia a substantiis separatis. Deus igitur
non cognoscit malum per privationem in se existentem, sed per bonum oppositum. 
Ad secundum dicendum quod scientia Dei non est causa mali: sed est causa boni, per quod
cognoscitur malum. 
Ad tertium dicendum quod, licet malum non opponatur essentiae divinae, quae non est
corruptibilis per malum, opponitur tamen effectibus Dei; quos per essentiam suam cognoscit, et
eos cognoscens, mala opposita cognoscit. 
Ad quartum dicendum quod cognoscere aliquid per aliud tantum, est imperfectae cognitionis, si
illud sit cognoscibili per se. Sed malum non est per se cognoscibile: quia de ratione mali est,
quod sit privatio boni. Et sic neque definiri, neque cognosci potest, nisi per bonum. 
 
 ARTICULUS 11 
 
Utrum Deus cognoscat singularia 
 
 Ad undecimum sic proceditur. Videtur quod Deus non cognoscat singularia. 
1. Intellectus enim divinus immaterialior est quam intellectus humanus. Sed intellectus
humanus propter suam immaterialitatem non cognoscit singularia, sed, sicut dicitur in II De
anima, ratio est universalium, sensus vero singularium. Ergo Deus non cognoscit singularia. 
2. Praeterea, illae solae virtutes in nobis sunt singularium cognoscitivae, quae recipiunt
species non abstractas a materialibus conditionibus. Sed res in Deo sunt maxime abstractae ab
omni materialitate. Ergo Deus non cognoscit singularia. 
3. Praeterea, omnis cognitio est per aliquam similitudinem. Sed similitudo singularium,
inquantum sunt singularia, non videtur esse in Deo: quia principium singularitatis est materia,
quae, cum sit ens in potentia tantum, omnino est dissimilis Deo, qui est actus purus. Non ergo
Deus potest cognoscere singularia. 
Sed contra est quod dicitur Prov. 16,2: omnes viae hominum patent oculis eius. 
Respondeo dicendum quod Deus cognoscit singularia. Omnes enim perfectiones in creaturis
inventae, in Deo praeexistunt secundum altiorem modum, ut ex dictis patet. Cognoscere autem
singularia pertinet ad perfectionem nostram. Unde necesse est quod Deus singularia cognoscat. 
Nam et Philosophus pro inconvenienti habet, quod aliquid cognoscatur a nobis, quod non
cognoscatur a Deo. Unde contra Empedoclem arguit, in I De anima et in III Metaphys., quod
accideret Deum esse insipientissimum, si discordiam ignoraret. Sed perfectiones quae in
inferioribus dividuntur, in Deo simpliciter et unite existunt. Unde, licet nos per aliam
potentiam cognoscamus universalia et immaterialia, et per aliam singularia et materialia; Deus
tamen per suum simplicem intellectum utraque cognoscit. 
Sed qualiter hoc esse possit, quidam manifestare volentes, dixerunt quod Deus cognoscit
singularia per causas universales: nam nihil est in aliquo singularium, quod non ex aliqua causa
oriatur universali. Et ponunt exemplum: sicut si aliquis astrologus cognosceret omnes motus
universales caeli, posset praenuntiare omnes eclipses futuras. Sed istud non sufficit. Quia
singularia ex causis universalibus sortiuntur quasdam formas et virtutes, quae,
quantumcumque ad invicem coniungantur, non individuantur nisi per materiam individualem. 
Unde qui cognosceret Socratem per hoc quod est albus, vel Sophronisci filius, vel quidquid aliud
sic dicatur, non cognosceret ipsum inquantum est hic homo. Unde secundum modum praedictum,
Deus non cognosceret singularia in sua singularitate. 
Alii vero dixerunt quod Deus cognoscit singularia, applicando causas universales ad particulares
effectus. Sed hoc nihil est. Quia nullus potest applicare aliquid ad alterum, nisi illud
praecognoscat: unde dicta applicatio non potest esse ratio cognoscendi particularia, sed
cognitionem singularium praesupponit. 
Et ideo aliter dicendum est, quod, cum Deus sit causa rerum per suam scientiam, ut dictum est,
intantum se extendit scientia Dei, inquantum se extendit eius causalitas. Unde, cum virtus
activa Dei se extendat non solum ad formas, a quibus accipitur ratio universalis, sed etiam
usque ad materiam, ut infra ostendetur; necesse est quod scientia Dei usque ad singularia se
extendat, quae per materiam individuantur. Cum enim sciat alia a se per essentiam suam,
inquantum est similitudo rerum velut principium activum earum, necesse est quod essentia sua
sit principium sufficiens cognoscendi omnia quae per ipsum fiunt, non solum in universali, sed
etiam in singulari. Et esset simile de scientia artificis, si esset productiva totius rei, et non
formae tantum. 
Ad primum ergo dicendum quod intellectus noster speciem intelligibilem abstrahit a principiis
individuantibus: unde species intelligibilis nostri intellectus non potest esse similitudo
principiorum individualium. Et propter hoc, intellectus noster singularia non cognoscit. Sed
species intelligibilis divini intellectus, quae est Dei essentia, non est immaterialis per
abstractionem, sed per seipsam, principium existens omnium principiorum quae intrant rei
compositionem, sive sint principia speciei, sive principia individui. Unde per eam Deus
cognoscit non solum universalia, sed etiam singularia. 
Ad secundum dicendum quod, quamvis species intellectus divini secundum esse suum non habeat
conditiones materiales, sicut species receptae in imaginatione et sensu; tamen virtute se
extendit ad immaterialia et materialia, ut dicum est. 
Ad tertium dicendum quod materia, licet recedat a Dei similitudine secundum suam
potentialitatem, tamen inquantum vel sic esse habet, similitudinem quandam retinet divini esse. 
 
 ARTICULUS 12 
 
Utrum Deus possit cognoscere infinita 
 
 Ad duodecimum sic proceditur. Videtur quod Deus non possit cognoscere infinita. 
1. Infinitum enim, secundum quod est infinitum, est ignotum: quia infinitum est cuius
quantitatem accipientibus semper est aliquid extra assumere, ut dicitur in III Physic.
Augustinus etiam dicit, XII De civ. Dei, quod quidquid scientia comprehenditur, scientis
comprehensione finitur. Sed infinita non possunt finiri. Ergo non possunt scientia Dei
comprehendi. 
2. Si dicatur quod ea quae in se sunt infinita, scientiae Dei finita sunt, contra: ratio infiniti est
quod sit impertransibile; et finiti, quod sit pertransibile; ut dicitur in III Physic. Sed infinitum
non potest transiri nec a finito, nec ab infinito, ut probatur in VI Physic. Ergo infinitum non
potest esse finitum finito, neque etiam infinito. Et ita infinita non sunt finita scientiae Dei, quae
est infinita. 
3. Praeterea, scientia Dei est mensura scitorum. Sed contra rationem infiniti est, quod sit
mensuratum. Ergo infinita non possunt sciri a Deo. 
Sed contra est quod dicit Augustinus, XII De civ. Dei: Quamvis infinitorum numerorum nullus sit
numerus, non est tamen incomprehensibilis ei, cuius scientiae non est numerus. 
Respondeo dicendum quod, cum Deus sciat non solum ea quae sunt actu, sed etiam ea quae sunt in
potentia vel sua vel creaturae, ut ostensum est; haec autem constat esse infinita; necesse est
dicere quod Deus sciat infinita. Et licet scientia visionis, quae est tantum eorum quae sunt vel
erunt vel fuerunt, non sit infinitorum, ut quidam dicunt, cum non ponamus mundum ab aeterno
fuisse, nec generationem et motum in aeternum mansura, ut individua in infinitum
multiplicentur: tamen, si diligentius consideretur, necesse est dicere quod Deus etiam scientia
visionis sciat infinita. Quia Deus scit etiam cogitationes et affectiones cordium, quae in
infinitum multiplicabuntur, creaturis rationalibus permanentibus absque fine. 
Hoc autem ideo est, quia cognitio cuiuslibet cognoscentis se extendit secundum modum formae
quae est principium cognitionis. Species enim sensibilis, quae est in sensu, est similitudo
solum unius individui: unde per eam solum unum individuum cognosci potest. Species autem
intelligibilis intellectus nostri est similitudo rei quantum ad naturam speciei, quae est
participabilis a particularibus infinitis: unde intellectus noster per speciem intelligibilem
hominis, cognoscit quodammodo homines infinitos. Sed tamen non inquantum distinguuntur ab
invicem, sed secundum quod communicant in natura speciei; propter hoc quod species
intelligibilis intellectus nostri non est similitudo hominum quantum ad principia individualia,
sed solum quantum ad principia speciei. Essentia autem divina, per quam intellectus divinus
intelligit, est similitudo sufficiens omnium quae sunt vel esse possunt, non solum quantum ad
principia communia, sed etiam quantum ad principia propria uniuscuiusque, ut ostensum est. 
Unde sequitur quod scientia Dei se extendat ad infinita, etiam secundum quod sunt ab invicem
distincta. 
Ad primum ergo dicendum quod infiniti ratio congruit quantitati, secundum Philosophum in I
Physic. De ratione autem quantitatis est ordo partium. Cognoscere ergo infinitum secundum
modum infiniti, est cognoscere partem post partem. Et sic nullo modo contingit cognosci
infinitum: quia quantacumque quantitas partium accipiatur, semper remanet aliquid extra
accipientem. Deus autem non sic cognoscit infinitum vel infinita, quasi enumerando partem post
partem; cum cognoscat omnia simul, non successive, ut supra dictum est. Unde nihil prohibet
ipsum cognoscere infinita. 
Ad secundum dicendum quod transitio importat quandam successionem in partibus; et inde est
quod infinitum transiri non potest, neque a finito neque ab infinito. Sed ad rationem
comprehensionis sufficit adaequatio: quia id comprehendi dicitur, cuius nihil est extra
comprehendentem. Unde non est contra rationem infiniti, quod comprehendatur ab infinito. Et
sic, quod in se est infinitum, potest dici finitum scientiae Dei, tanquam comprehensum: non
tamen tanquam pertransibile. 
Ad tertium dicendum quod scientia Dei est mensura rerum, non quantitativa, qua quidem
mensura carent infinita; sed quia mensurat essentiam et veritatem rei. Unumquodque enim
intantum habet de veritate suae naturae, inquantum imitatur Dei scientiam; sicut artificiatum
inquantum concordat arti. Dato autem quod essent aliqua infinita actu secundum numerum, puta
infiniti homines; vel secundum quantitatem continuam, ut si esset aer infinitus, ut quidam
antiqui dixerunt: tamen manifestum est quod haberent esse determinatum et finitum, quia esse
eorum esset limitatum ad aliquas determinatas naturas. Unde mensurabilia essent secundum
scientiam Dei. 
 
 ARTICULUS 13 
 
Utrum scientia Dei sit futurorum contingentium 
 
 Ad decimumtertium sic proceditur. Videtur quod scientia Dei non sit futurorum contingentium. 
1. A causa enim necessaria procedit effectus necessarius. Sed scientia Dei est causa scitorum, ut
supra dictum est. Cum ergo ipsa sit necessaria, sequitur scita eius esse necessaria. Non ergo
scientia Dei est contingentium. 
2. Praeterea, omnis conditionalis cuius antecedens est necessarium absolute, consequens est
necessarium absolute. Sic enim se habet antecedens ad consequens, sicut principia ad
conclusionem: ex principiis autem necessariis non sequitur conclusio nisi necessaria, ut in I
Poster. probatur. Sed haec est quaedam conditionalis vera, si Deus scivit hoc futurum esse, hoc
erit: quia scientia Dei non est nisi verorum. Huius autem conditionalis antecedens est
necessarium absolute: tum quia est aeternum; tum quia significatur ut praeteritum. Ergo et
consequens est necessarium absolute. Igitur quidquid scitur a Deo, est necessarium. Et sic
scientia Dei non est contingentium. 
3. Praeterea, omne scitum a Deo necesse est esse: quia etiam omne scitum a nobis necesse est
esse, cum tamen scientia Dei certior sit quam scientia nostra. Sed nullum contingens futurum
necesse est esse. Ergo nullum contingens futurum est scitum a Deo. 
Sed contra est quod dicitur in Psalmo 32,15: Qui finxit singillatim corda eorum, qui intelligit
omnia opera eorum, scilicet hominum. Sed opera hominum sunt contingentia, utpote libero
arbitrio subiecta. Ergo Deus scit futura contingentia. 
Respondeo dicendum quod, cum supra ostensum sit quod Deus sciat omnia non solum quae actu
sunt, sed etiam quae sunt in potentia sua vel creaturae; horum autem quaedam sunt contingentia
nobis futura; sequitur quod Deus contingentia futura cognoscat. 
Ad cuius evidentiam, considerandum est quod contingens aliquod dupliciter potest considerari. 
Uno modo, in seipso, secundum quod iam actu est. Et sic non consideratur ut futurum, sed ut
praesens: neque ut ad utrumlibet contingens, sed ut determinatum ad unum. Et propter hoc sic
infallibiliter subdi potest certae cognitioni, utpote sensui visus, sicut cum video Socratem
sedere. Alio modo potest considerari contingens, ut est in sua causa. Et sic consideratur ut
futurum, et ut contingens nondum determinatum ad unum: quia causa contingens se habet ad
opposita. Et sic contingens non subditur per certitudinem alicui cognitioni. Unde quicumque
cognoscit effectum contingentem in causa sua tantum, non habet de eo nisi coniecturalem
cognitionem. Deus autem cognoscit omnia contingentia, non solum prout sunt in suis causis, sed
etiam prout unumquodque eorum est actu in seipso. 
Et licet contingentia fiant in actu successive, non tamen Deus successive cognoscit contingentia,
prout sunt in suo esse, sicut nos, sed simul. Quia sua cognitio mensuratur aeternitate, sicut
etiam suum esse: aeternitas autem, tota simul existens, ambit totum tempus, ut supra dictum
est. Unde omnia quae sunt in tempore, sunt Deo ab aeterno praesentia, non solum ea ratione qua
habet rationes rerum apud se praesentes, ut quidam dicunt: sed quia eius intuitus fertur ab
aeterno super omnia, prout sunt in sua praesentialitate. 
Unde manifestum est quod contingentia et infallibiliter a Deo cognoscuntur, inquantum
subduntur divino conspectui secundum suam praesentialitatem: et tamen sunt futura
contingentia, suis causis comparata. 
Ad primum ergo dicendum quod, licet causa suprema sit necessaria; tamen effectus potest esse
contingens, propter causam proximam contingentem: sicut germinatio plantae est contingens
propter causam proximam contingentem, licet motus solis, qui est causa prima, sit necessarius. 
Et similiter scita a Deo sunt contingentia propter causas proximas, licet scientia Dei, quae est
causa prima, sit necessaria. 
Ad secundum dicendum quod quidam dicunt quod hoc antecedens, Deus scivit hoc contingens
futurum, non est necessarium, sed contingens: quia, licet sit praeteritum, tamen importat
respectum ad futurum. Sed hoc non tollit ei necessitatem: quia id quod habuit respectum ad
futurum, necesse est habuisse, licet etiam futurum non sequatur quandoque. 
Alii vero dicunt hoc antecendens esse contingens, quia est compositum ex necessario et
contingenti, sicut istud dictum est contingens, Socratem esse hominem album. Sed hoc etiam
nihil est. Quia cum dicitur, Deus scivit esse futurum hoc contingens, contingens non ponitur ibi
nisi ut materia verbi, et non sicut principalis pars propositionis: unde contingentia eius vel
necessitas nihil refert ad hoc quod propositio sit necessaria vel contingens, vera vel falsa. Ita
enim potest esse verum me dixisse hominem esse asinum, sicut me dixisse Socratem currere,
vel Deum esse: et eadem ratio est de necessario et contingenti. 
Unde dicendum est quod hoc antecedens est necessarium absolute. Nec tamen sequitur, ut quidam
dicunt, quod consequens sit necessarium absolute: quia antecedens est causa remota consequentis,
quod propter causam proximam contingens est. Sed hoc nihil est. Esset enim conditionalis falsa,
cuius antecedens esset causa remota necessaria, et consequens effectus contingens: ut puta si
dicerem, si sol movetur, herba germinabit. 
Et ideo aliter dicendum est, quod quando in antecedente ponitur aliquid pertinens ad actum
animae, consequens est accipiendum non secundum quod in se est, sed secundum quod est in
anima: aliud enim est esse rei in seipsa, et esse rei in anima. Ut puta, si dicam, si anima
intelligit aliquid, illud est immateriale, intelligendum est quod illud est immateriale secundum
quod est in intellectu, non secundum quod est in seipso. Et similiter si dicam, si Deus scivit
aliquid, illud erit, consequens intelligendum est prout subest divinae scientiae, scilicet prout
est in sua praesentialitate. Et sic necessarium est, sicut et antecedens: quia omne quod est, dum
est, necesse est esse, ut dicitur in I Periherm. 
Ad tertium dicendum quod ea quae temporaliter in actum reducuntur, a nobis successive
cognoscuntur in tempore, sed a Deo in aeternitate, quae est supra tempus. Unde nobis, quia
cognoscimus futura contingentia inquantum talia sunt, certa esse non possunt: sed soli Deo,
cuius intelligere est in aeternitate supra tempus. Sicut ille qui vadit per viam, non videt illos
qui post eum veniunt: sed ille qui ab aliqua altitudine totam viam intuetur, simul videt omnes
transeuntes per viam. Et ideo illud quod scitur a nobis, oportet esse necessarium etiam
secundum quod in se est: quia ea quae in se sunt contingentia futura, a nobis sciri non possunt. 
Sed ea quae sunt scita a Deo, oportet esse necessaria secundum modum quo subsunt divinae
scientiae, ut dictum est: non autem absolute, secundum quod in propriis causis considerantur. 
Unde et haec propositio, omne scitum a Deo necessarium est esse, consuevit distingui. Quia
potest esse de re, vel de dicto. Si intelligatur de re, est divisa et falsa: et est sensus, omnis res
quam Deus scit, est necessaria. Vel potest intelligi de dicto: et sic est composita et vera; et est
sensus, hoc dictum, scitum a Deo esse, est necessarium. 
Sed obstant quidam, dicentes quod ista distinctio habet locum in formis separabilibus a subiecto;
ut si dicam, album possibile est esse nigrum. Quae quidem de dicto est falsa, et de re est vera:
res enim quae est alba, potest esse nigra; sed hoc dictum, album esse nigrum, nunquam potest
esse verum. In formis autem inseparabilibus a subiecto, non habet locum praedicta distinctio;
ut si dicam, corvum nigrum possibile est esse album: quia in utroque sensu est falsa. Esse
autem scitum a Deo, est inseparabile a re: quia quod est scitum a Deo, non potest esse non
scitum. Haec autem instantia locum haberet, si hoc quod dico scitum, importaret aliquam
dispositionem subiecto inhaerentem. Sed cum importet actum scientis, ipsi rei scitae, licet
semper sciatur, potest aliquid attribui secundum se, quod non attribuitur ei inquantum stat sub
actu sciendi: sicut esse materiale attribuitur lapidi secundum se, quod non attribuitur ei
secundum quod est intelligibile. 
 
 ARTICULUS 14 
 
Utrum Deus cognoscat enuntiabilia 
 
 Ad decimumquartum sic proceditur. Videtur quod Deus non cognoscat enuntiabilia. 
1. Cognoscere enim enuntiabilia convenit intellectui nostro, secundum quod componit et dividit. 
Sed in intellectu divino nulla est compositio. Ergo Deus non cognoscit enuntiabilia. 
2. Praeterea, omnis cognitio fit per aliquam similitudinem. Sed in Deo nulla est similitudo
enuntiabilium, cum sit omnino simplex. Ergo Deus non cognoscit enuntiabilia. 
Sed contra est quod dicitur in Psalmo 93,11. Dominus scit cogitationes hominum. Sed
enuntiabilia continentur in cognitionibus hominum. Ergo Deus cognoscit enuntiabilia. 
Respondeo dicendum quod, cum formare enuntiabilia sit in potestate intellectus nostri; Deus
autem scit quidquid est in potentia sua vel creaturae, ut supra dictum est; necesse est quod Deus
sciat omnia enuntiabilia quae formari possunt. Sed, sicut scit materialia immaterialiter, et
composita simpliciter, ita scit enuntiabilia non per modum enuntiabilium, quasi scilicet in
intellectu eius sit compositio vel divisio enuntiabilium; sed unumquodque cognoscit per
simplicem intelligentiam, intelligendo essentiam uniuscuiusque. Sicut si nos in hoc ipso quod
intelligimus quid est homo, intelligeremus omnia quae de homine praedicari possunt. Quod
quidem in intellectu nostro non contingit, qui de uno in aliud discurrit, propter hoc quod species
intelligibilis sic repraesentat unum, quod non repraesentat aliud. Unde, intelligendo quid est
homo, non ex hoc ipso alia quae ei insunt, intelligimus; sed divisim, secundum quandam
successionem. Et propter hoc, ea quae seorsum intelligimus, oportet nos in unum redigere per
modum compositionis vel divisionis, enuntiationem formando. Sed species intellectus divini,
scilicet eius essentia, sufficit ad demonstrandum omnia. Unde, intelligendo essentiam suam,
cognoscit essentias omnium, et quaecumque eis accidere possunt. 
Ad primum ergo dicendum quod ratio illa procederet, si Deus cognosceret enuntiabilia per
modum enuntiabilium. 
Ad secundum dicendum quod compositio enuntiabilis significat aliquod esse rei: et sic Deus per
suum esse, quod est eius essentia, est similitudo omnium eorum quae per enuntiabilia
significantur. 
 
 ARTICULUS 15 
 
Utrum scientia Dei sit variabilis 
 
 Ad decimumquintum sic proceditur. Videtur quod scientia Dei sit variabilis. 
1. Scientia enim relative dicitur ad scibile. Sed ea quae important relationem ad creaturam,
dicuntur de Deo ex tempore, et variantur secundum variationem creaturarum. Ergo scientia Dei
est variabilis secundum variationem creaturarum. 
2. Praeterea, quidquid potest Deus facere potest scire. Sed Deus potest plura facere quam faciat. 
Ergo potest plura scire quam sciat. Et sic scientia sua potest variari secundum augmentum et
diminutionem. 
3. Praeterea, Deus scivit Christum nasciturum. Nunc autem nescit Christum nasciturum: quia
Christus nasciturus non est. Ergo non quidquid Deus scivit, scit. Et ita scientia Dei videtur esse
variabilis. 
Sed contra est quod dicitur Iac. 1,17, quod apud Deum non est transmutatio, neque vicissitudinis
obumbratio. 
Respondeo dicendum quod, cum scientia Dei sit eius substantia, ut ex dictis patet; sicut
substantia eius est omnino immutabilis, ut supra ostensum est, ita oportet scientiam eius
omnino invariabilem esse. 
Ad primum ergo dicendum quod Dominus et Creator, et huiusmodi, important relationes ad
creaturas secundum quod in seipsis sunt. Sed scientia Dei importat relationem ad creaturas
secundum quod sunt in Deo: quia secundum hoc est unumquodque intellectum in actu, quod est in
intelligente. Res autem creatae sunt in Deo invariabiliter, in seipsis autem variabiliter. Vel
aliter dicendum est, quod Dominus et Creator, et huiusmodi, important relationes quae
consequuntur actus qui intelliguntur terminari ad ipsas creaturas secundum quod in seipsis
sunt: et ideo huiusmodi relationes varie de Deo dicuntur, secundum variationem creaturarum. 
Sed scientia et amor, et huiusmodi, important relationes quae consequuntur actus qui
intelliguntur in Deo esse: et ideo invariabiliter praedicantur de Deo. 
Ad secundum dicendum quod Deus scit etiam ea quae potest facere et non facit. Unde ex hoc quod
potest plura facere quam facit, non sequitur quod possit plura scire quam sciat, nisi hoc
referatur ad scientiam visionis, secundum quam dicitur scire ea quae sunt in actu secundum
aliquod tempus. Ex hoc tamen quod scit quod aliqua possunt esse quae non sunt, vel non esse quae
sunt, non sequitur quod scientia sua sit variabilis: sed quod cognoscat rerum variabilitatem. Si
tamen aliquid esset quod prius Deus nescivisset et postea sciret, esset eius scientia variabilis. 
Sed hoc esse non potest: quia quidquid est vel potest esse secundum aliquod tempus, Deus in
aeterno suo scit. Et ideo ex hoc ipso quod ponitur aliquid esse secundum quodcumque tempus,
oportet poni quod ab aeterno sit scitum a Deo. Et ideo non debet concedi quod Deus possit plura
scire quam sciat: quia haec propositio implicat quod ante nesciverit et postea sciat. 
Ad tertium dicendum quod antiqui Nominales dixerunt idem esse enuntiabile, Christum nasci, et
esse nasciturum, et esse natum: quia eadem res significatur per haec tria, scilicet nativitas
Christi. Et secundum hoc sequitur quod Deus quidquid scivit, sciat: quia modo scit Christum
natum, quod significat idem ei quod est Christum esse nasciturum. Sed haec opinio falsa est. 
Tum quia diversitas partium orationis diversitatem enuntiabilium causat. Tum etiam quia
sequeretur quod propositio quae semel est vera, esset semper vera: quod est contra
Philosophum, qui dicit quod haec oratio, Socrates sedet, vera est eo sedente, et eadem falsa est,
eo surgente. Et ideo concedendum est quod haec non est vera, quidquid Deus scivit, scit, si ad
enuntiabilia referatur. Sed ex hoc non sequitur quod scientia Dei sit variabilis. Sicut enim
absque variatione divinae scientiae est, quod sciat unam et eandem rem quandoque esse et
quandoque non esse; ita absque variatione divinae scientiae est, quod scit aliquod enuntiabile
quandoque esse verum, et quandoque esse falsum. Esset autem ex hoc scientia Dei variabilis, si
enuntiabilia cognosceret per modum enuntiabilium, componendo et dividendo, sicut accidit in
intellectu nostro. Unde cognitio nostra variatur vel secundum veritatem et falsitatem, puta si,
mutata re, eandem opinionem de re illa retineamus: vel secundum diversas opiniones, ut si
primo opinemur aliquem sedere, et postea opinemur eum non sedere. Quorum neutrum potest
esse in Deo. 
 
 ARTICULUS 16 
 
Utrum Deus de rebus habeat scientiam speculativam 
 
 Ad decimumsextum sic proceditur. Videtur quod Deus de rebus non habeat scientiam
speculativam. 
1. Scientia enim Dei est causa rerum, ut supra ostensum est. Sed scientia speculativa non est
causa rerum scitarum. Ergo scientia Dei non est speculativa. 
2. Praeterea, scientia speculativa est per abstractionem a rebus: quod divinae scientiae non
competit. Ergo scientia Dei non est speculativa. 
Sed contra, omne quod est nobilius, Deo est attribuendum. Sed scientia speculativa est nobilior
quam practica, ut patet per Philosophum in principio Metaphys. Ergo Deus habet de rebus
scientiam speculativam. 
Respondeo dicendum quod aliqua scientia est speculativa tantum, aliquia practica tantum, aliqua
vero secundum aliquid speculativa et secundum aliquid practica. Ad cuius evidentiam, sciendum
est quod aliqua scientia potest dici speculativa tripliciter. Primo, ex parte rerum scitarum,
quae non sunt operabiles a sciente; sicut est scientia hominis de rebus naturalibus vel divinis. 
Secundo, quantum ad modum sciendi: ut puta si aedificator consideret domum definiendo et
dividendo et considerando universalia praedicata ipsius. Hoc siquidem est operabilia modo
speculativo considerare, et non secundum quod operabilia sunt: operabile enim est aliquid per
applicationem formae ad materiam, non per resolutionem compositi in principia universalia
formalia. Tertio, quantum ad finem: nam intellectus practicus differt fine a speculativo, sicut
dicitur in III De anima. Intellectus enim practicus ordinatur ad finem operationis: finis autem
intellectus speculativi est consideratio veritatis. Unde, si quis aedificator consideret qualiter
posset fieri aliqua domus, non ordinans ad finem operationis, sed ad cognoscendum tantum, erit,
quantum ad finem, speculativa consideratio, tamen de re operabili. Scientia igitur quae est
speculativa ratione ipsius rei scitae, est speculativa tantum. Quae vero speculativa est vel
secundum modum vel secundum finem, est secundum quid speculativa et secundum quid practica. 
Cum vero ordinatur ad finem operationis, est simpliciter practica. 
Secundum hoc ergo, dicendum est quod Deus de seipso habet scientiam speculativam tantum: ipse
enim operabilis non est. De omnibus vero aliis habet scientiam et speculativam et practicam. 
Speculativam quidem, quantum ad modum: quidquid enim in rebus nos speculative cognoscimus
definiendo et dividendo, hoc totum Deus multo perfectius novit. Sed de his quae potest quidem
facere, sed secundum nullum tempus facit, non habet practicam scientiam, secundum quod
practica scientia dicitur a fine. Sic autem habet practicam scientiam de his quae secundum
aliquod tempus facit. Mala vero, licet ab eo non sint operabilia, tamen sub cognitione practica
ipsius cadunt, sicut et bona, inquantum permittit vel impedit vel ordinat ea: sicut et
aegritudines cadunt sub practica scientia medici, inquantum per artem suam curat eas. 
Ad primum ergo dicendum quod scientia Dei est causa, non quidem sui ipsius sed aliorum:
quorundam quidem actu, scilicet eorum quae secundum aliquod tempus fiunt; quorundam vero
virtute, scilicet eorum quae potest facere, et tamen nunquam fiunt. 
Ad secundum dicendum quod scientiam esse acceptam a rebus scitis, non per se convenit
scientiae speculativae, sed per accidens, inquantum est humana. 
Ad id vero quod in contrarium obiicitur, dicendum quod de operabilibus perfecta scientia non
habetur, nisi sciantur inquantum operabilia sunt. Et ideo, cum scientia Dei sit omnibus modis
perfecta, oportet quod sciat ea quae sunt a se operabilia, inquantum huiusmodi, et non solum
secundum quod sunt speculabilia. Sed tamen non receditur a nobilitate speculativae scientiae:
quia omnia alia a se videt in seipso, seipsum autem speculative cognoscit; et sic in speculativa
sui ipsius scientia, habet cognitionem et speculativam et practicam omnium aliorum.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page