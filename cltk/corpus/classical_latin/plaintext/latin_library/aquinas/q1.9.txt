St. Thomas Aquinas: Summa Theologica, Prima Pars Quaestio IX 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO IX
 
De Dei immutabilitate
 
duos articulos divisa 
 
 
 
 
 

Consequenter considerandum est de immutabilitate et aeternitate divina, quae immutabilitatem
consequitur.
 
Circa immutabilitatem vero quaeruntur duo.
 
 
 Primo: utrum Deus sit omnino immutabilis. 
 Secundo: utrum esse immutabile sit proprium Dei. 
 
 ARTICULUS 1
 
Utrum Deus sit omnino immutabilis
 
 Ad primum sic proceditur. Videtur quod Deus non sit omnino immutabilis. 
1. Quidquid enim movet seipsum, est aliquo modo mutabile. Sed, sicut dicit Augustinus VIII
Super Genesim ad litteram: Spiritus creator movet se nec per tempus nec per locum. Ergo Deus
est aliquo modo mutabilis. 
2. Praeterea, Sap. 7,24 dicitur de sapientia quod est mobilior omnibus mobilibus. Sed Deus est
ipsa sapientia. Ergo Deus est mobilis. 
3. Praeterea, appropinquari et elongari motum significant. Huiusmodi autem dicuntur de Deo in
Scriptura, Iac. 4,8: appropinquate Deo, et appropinquabit vobis. Ergo Deus est mutabilis. 
Sed contra est quod dicitur Mal. 3,6: Ego Deus, et non mutor. 
Respondeo dicendum quod ex praemissis ostenditur Deum esse omnino immutabilem. Primo
quidem, quia supra ostensum est esse aliquod primum ens, quod Deum dicimus: et quod
huiusmodi primum ens oportet esse purum actum absque permixtione alicuius potentiae, eo
quod potentia simpliciter est posterior actu. Omne autem quod quocumque modo mutatur, est
aliquo modo in potentia. Ex quo patet quod impossibile est Deum aliquo modo mutari. 
Secundo, quia omne quod movetur, quantum ad aliquid manet, et quantum ad aliquid transit: sicut
quod movetur de albedine in nigredinem, manet secundum substantiam. Et sic in omni eo quod
movetur, attenditur aliqua compositio. Ostensum est autem supra quod in Deo nulla est
compositio, sed est omnino simplex. Unde manifestum est quod Deus moveri non potest. 
Tertio, quia omne quod movetur, motu suo aliquid acquirit, et pertingit ad illud ad quod prius
non pertingebat. Deus autem, cum sit infinitus, comprehendens in se omnem plenitudinem
perfectionis totius esse, non potest aliquid acquirere, nec extendere se in aliquid ad quod prius
non pertingebat. Unde nullo modo sibi competit motus. Et inde est quod quidam antiquorum,
quasi ab ipsa veritate coacti, posuerunt primum principium esse immobile. 
Ad primum ergo dicendum quod Augustinus ibi loquitur secundum modum quo Plato dicebat
primum movens movere seipsum, omnem operationem nominans motum; secundum quod etiam
ipsum intelligere et velle et amare motus quidam dicuntur. Quia ergo Deus intelligit et amat
seipsum, secundum hoc dixerunt quod Deus movet seipsum: non autem secundum quod motus et
mutatio est existentis in potentia, ut nunc loquimur de mutatione et motu. 
Ad secundum dicendum quod sapientia dicitur mobilis esse similitudinarie, secundum quod suam
similitudinem diffundit usque ad ultima rerum. Nihil enim esse potest, quod non procedat a
divina sapientia per quandam imitationem, sicut a primo principio effectivo et formali; prout
etiam artificiata procedunt a sapientia artificis. Sic igitur inquantum similitudo divinae
sapientiae gradatim procedit a supremis, quae magis participant de eius similitudine, usque ad
infima rerum, quae minus participant, dicitur esse quidam processus et motus divinae
sapientiae in res: sicut si dicamus solem procedere usque ad terram, inquantum radius luminis
eius usque ad terram pertingit. Et hoc modo exponit Dionysius, cap. 1 Cael. hier., dicens quod
omnis processus divinae manifestationis venit ad nos a Patre luminum moto. 
Ad tertium dicendum quod huiusmodi dicuntur de Deo in Scripturis metaphorice. Sicut enim
dicitur sol intrare domum vel exire, inquantum radius eius pertingit ad domum; sic dicitur
Deus appropinquare ad nos vel recedere a nobis, inquantum percipimus influentiam bonitatis
ipsius, vel ab eo deficimus. 

 ARTICULUS 2
 
Utrum esse immutabile sit Dei proprium
 
 Ad secundum sic proceditur. Videtur quod esse immutabile non sit proprium Dei. 
1. Dicit enim Philosophus, in II Metaphys., quod materia est in omni eo quod movetur. Sed
substantiae quaedam creatae, sicut angeli et animae, non habent materiam, ut quibusdam
videtur. Ergo esse immutabile non est proprium Dei. 
2. Praeterea, omne quod movetur, movetur propter aliquem finem: quod ergo iam pervenit ad
ultimum finem, non movetur. Sed quaedam creaturae iam pervenerunt ad ultimum finem, sicut
omnes beati. Ergo aliquae creaturae sunt immobiles. 
3. Praeterea, omne quod est mutabile, est variabile. Sed formae sunt invariabiles: dicitur enim
in libro Sex principiorum, quod forma est simplici et invariabili essentia consistens. Ergo non
est solius Dei proprium esse immutabile. 
Sed contra est quod dicit Augustinus, in libro De natura boni: solus Deus immutabilis est; quae
autem fecit, quia ex nihilo sunt, mutabilia sunt. 
Respondeo dicendum quod solus Deus est omnino immutabilis: omnis autem creatura aliquo modo
est mutabilis. Sciendum est enim quod mutabile potest aliquid dici dupliciter: uno modo, per
potentiam quae in ipso est; alio modo per potentiam quae in altero est. Omnes enim creaturae,
antequam essent, non erant possibiles esse per aliquam potentiam creatam, cum nullum creatum
sit aeternum: sed per solam potentiam divinam, inquantum Deus poterat eas in esse producere. 
Sicut autem ex voluntate Dei dependet quod res in esse producit, ita ex voluntate eius dependet
quod res in esse conservat: non enim aliter eas in esse conservat, quam semper eis esse dando,
unde si suam actionem eis subtraheret, omnia in nihilum redigerentur, ut patet per
Augustinum, IV Super Gen. ad litt. Sicut igitur in potentia Creatoris fuit ut res essent, antequam
essent in seipsis, ita in potentia Creatoris est, postquam sunt in seipsis, ut non sint. Sic igitur
per potentiam quae est in altero, scilicet in Deo, sunt mutabiles, inquantum ab ipso ex nihilo
potuerunt produci in esse, et de esse possunt reduci in non esse. 
Si autem dicatur aliquid mutabile per potentiam in ipso existentem, sic etiam aliquo modo omnis
creatura est mutabilis. Est enim in creatura duplex potentia, scilicet activa et passiva. Dico
autem potentiam passivam, secundum quam aliquid assequi potest suam perfectionem, vel in
essendo vel in consequendo finem. Si igitur attendatur mutabilitas rei secundum potentiam ad
esse, sic non in omnibus creaturis est mutabilitas: sed in illis solum in quibus illud quod est
possibile in eis, potest stare cum non esse. Unde in corporibus inferioribus est mutabilitas et
secundum esse substantiale, quia materia eorum potest esse cum privatione formae
substantialis ipsorum: et quantum ad esse accidentales, si subiectum compatiatur secum
privationem accidentis; sicut hoc subiectum, homo, compatitur secum non album, et ideo potest
mutari de albo in non album. Si vero sit tale accidens quod consequatur principia essentialia
subiecti, privatio illius accidentis non potest stare cum subiecto: unde subiectum non potest
mutari secundum illud accidens, sicut nix non potest fieri nigra. In corporibus vero
caelestibus, materia non compatitur secum privationem formae, quia forma perficit totam
potentialitatem materia: et ideo non sunt mutabilia secundum esse substantiale; sed secundum
esse locale, quia subiectum compatitur secum privationem huius loci vel illius. Substantiae
vero incorporeae, quia sunt ipsae formae subsistentes, quae tamen se habent ad esse ipsarum
sicut potentia ad actum, non compatiuntur secum privationem huius actus: quia esse consequitur
formam, et nihil corrumpitur nisi per hoc quod amittit formam. Unde in ipsa forma non est
potentia ad non esse: et ideo huiusmodi substantiae sunt immutabiles et invariabiles secundum
esse. Et hoc est quod dicit Dionysius, 4 cap. De div. nom., quod substantiae intellectuales creatae
mundae sunt a generatione et ab omni variatione, sicut incorporales et immateriales. Sed tamen
remanet in eis duplex mutabilitas. Una secundum quod sunt in potentia ad finem et sic est in eis
mutabilitas secundum electionem de bono in malum, ut Damascenus dicit. Alia secundum locum,
inquantum virtute sua finita possunt attingere quaedam loca quae prius non attingebant: quod de
Deo dici non potest, qui sua infinitate omnia loca replet, ut supra dictum est. 
Sic igitur in omni creatura est potentia ad mutationem: vel secundum esse substantiale, sicut
corpora corruptibilia; vel secundum esse locale tantum, sicut corpora caelestia; vel secundum
ordinem ad finem et applicationem virtutis ad diversa, sicut in angelis. Et universaliter omnes
creaturae communiter sunt mutabiles secundum potentiam Creantis, in cuius potestate est esse
et non esse earum. Unde, cum Deus nullo istorum modorum sit mutabilis, proprium eius est
omnino immutabilem esse. 
Ad primum ergo dicendum quod obiectio illa procedit de eo quod est mutabile secundum esse
substantiale vel accidentale: de tali enim motu philosophi tractaverunt. 
Ad secundum dicendum quod angeli boni, supra immutabilitatem essendi, quae competit eis
secundum naturam, habent immutabilitatem electionis ex divina virtute: tamen remanet in eis
mutabilitas secundum locum. 
Ad tertium dicendum quod formae dicuntur invariabiles, quia non possunt esse subiectum
variationis: subiiciuntur tamen variationi inquantum subiectum secundum eas variatur. Unde
patet quod secundum quod sunt, sic variantur: non enim dicuntur entia quasi sint subiectum
essendi, sed quia eis aliquid est.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page