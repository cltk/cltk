St. Thomas Aquinas: Summa Theologica, Prima Pars Quaestio VIII 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO VIII
 
De existentia Dei in rebus
 
in quatuor articulos divisa 
 
 
 
 
 

Quia vero infinito convenire videtur quod ubique et in omnibus sit, considerandum est utrum
hoc Deo conveniat.
 
Et circa hoc quaeruntur quatuor
 
 
 Primo: utrum Deus sit in omnibus rebus. 
 Secundo: utrum Deus sit ubique. 
 Tertio: utrum Deus sit ubique per essentiam et potentiam et praesentiam. 
 Quarto: utrum esse ubique sit proprium Dei. 
 
ARTICULUS 1
 
Utrum Deus sit in omnibus rebus
 
 Ad primum sic proceditur. Videtur quod Deus non sit in omnibus rebus. 
1. Quod enim est supra omnia, non est in omnibus rebus. Sed Deus est supra omnia, secundum
illud Psalmi 112,4: Excelsus super omnes gentes Dominus, etc. Ergo Deus non est in omnibus
rebus.  
2. Praeterea, quod est in aliquo, continetur ab eo. Sed Deus non continetur a rebus, sed magis
continet res. Ergo Deus non est in rebus, sed magis res sunt in eo. Unde Augustinus, in libro
Octoginta trium quaest., dicit quod in ipso potius sunt omnia, quam ipse alicubi. 
3. Praeterea, quanto aliquod agens est virtuosius, tanto ad magis distans eius actio procedit. Sed
Deus est virtuosissimum agens. Ergo eius actio pertingere potest ad ea etiam quae ab ipso
distant: nec oportet quod sit in omnibus. 
4. Praeterea, daemones res aliquae sunt. Nec tamen Deus est in daemonibus: non enim est
conventio lucis ad tenebras, ut dicitur II ad Cor. 6,14. Ergo Deus non est in omnibus rebus. 
Sed contra, ubicumque operatur aliquid, ibi est. Sed Deus operatur in omnibus, secundum illud
Isaiae 26,12: omnia opera nostra operatus es in nobis, Domine. Ergo Deus est in omnibus
rebus. 
Respondeo dicendum quod Deus est in omnibus rebus, non quidem sicut pars essentiae, vel sicut
accidens, sed sicut agens adest ei in quod agit. Oportet enim omne agens coniungi ei in quod
immediate agit, et sua virtute illud contingere: unde in VII Physic. probatur quod motum et
movens oportet esse simul. Cum autem Deus sit ipsum esse per suam essentiam, oportet quod
esse creatum sit proprius effectus eius; sicut ignire est proprius effectus ignis. Hunc autem
effectum causat Deus in rebus, non solum quando primo esse incipiunt, sed quandiu in esse
conservantur; sicut lumen causatur in aere a sole quandiu aer illuminatus manet. Quandiu
igitur res habet esse, tandiu oportet quod Deus adsit ei, secundum modum quo esse habet. Esse
autem est illud quod est magis intimum cuilibet, et quod profundius omnibus inest: cum sit
formale respectu omnium quae in re sunt, ut ex supra dictis patet. Unde oportet quod Deus sit in
omnibus rebus, et intime. 
Ad primum ergo dicendum quod Deus est supra omnia per excellentiam suae naturae: et tamen
est in omnibus rebus, ut causans omnium esse, ut supra dictum est. 
Ad secundum dicendum quod, licet corporalia dicantur esse in aliquo sicut in continente, tamen
spiritualia continent ea in quibus sunt, sicut anima continet corpus. Unde et Deus est in rebus
sicut continens res. Tamen, per quandam similitudinem corporalium, dicuntur omnia esse in
Deo, inquantum continentur ab ipso. 
Ad tertium dicendum quod nullius agentis, quantumcumque virtuosi, actio procedit ad aliquid
distans, nisi inquantum in illud per media agit. Hoc autem ad maximam virtutem Dei pertinet,
quod immediate in omnibus agit. Unde nihil est distans ab eo, quasi in se illud Deum non habeat. 
Dicuntur tamen res distare a Deo per dissimilitudinem naturae vel gratiae: sicut et ipse est
super omnia per excellentiam suae naturae. 
Ad quartum dicendum quod in daemonibus intelligitur et natura, quae est a Deo, et deformitas
culpae, quae non est ab ipso. Et ideo non est absolute concedendum quod Deus sit in daemonibus,
sed cum hac additione, inquantum sunt res quaedam. In rebus autem quae nominant naturam non
deformatam, absolute dicendum est Deum esse. 

 ARTICULUS 2
 
Utrum Deus sit ubique
 
 Ad secundum sic proceditur. Videtur quod Deus non sit ubique. 
1. Esse enim ubique significat esse in omni loco. Sed esse in omni loco non convenit Deo, cui non
convenit esse in loco: nam incorporalia, ut dicit Boetius, in libro De hebdomad., non sunt in loco. 
Ergo Deus non est ubique. 
2. Praeterea, sicut se habet tempus ad successiva, ita se habet locus ad permanentia. Sed unum
indivisibile actionis vel motus, non potest esse in diversis temporibus. Ergo nec unum
indivisibile in genere rerum permanentium, potest esse in omnibus locis. Esse autem divinum
non est successivum, sed permanens. Ergo Deus non est in pluribus locis. Et ita non est ubique. 
3. Praeterea, quod est totum alicubi, nihil eius est extra locum illum. Sed Deus, si est in aliquo
loco, totus est ibi: non enim habet partes. Ergo nihil eius est extra locum illum. Ergo Deus non
est ubique. 
Sed contra est quod dicitur Ier. 23,24: caelum et terram ego impleo. 
Respondeo dicendum quod, cum locus sit res quaedam, esse aliquid in loco potest intelligi
dupliciter: vel per modum aliarum rerum, idest sicut dicitur aliquid esse in aliis rebus
quocumque modo, sicut accidentia loci sunt in loco; vel per modum proprium loci, sicut locata
sunt in loco. Utroque autem modo, secundum aliquid, Deus est in omni loco, quod est esse ubique. 
Primo quidem, sicut est in omnibus rebus, ut dans eis esse et virtutem et operationem: sic enim
est in omni loco, ut dans ei esse et virtutem locativam. Item locata sunt in loco inquantum
replent locum: et Deus omnem locum replet. Non sicut corpus: corpus enim dicitur replere
locum, inquantum non compatitur secum aliud corpus; sed per hoc quod Deus est in aliquo loco,
non excluditur quin alia sint ibi: imo per hoc replet omnia loca, quod dat esse omnibus locatis,
quae replent omnia loca. 
Ad primum ergo dicendum quod incorporalia non sunt in loco per contactum quantitatis
dimensivae, sicut corpora: sed per contactum virtutis. 
Ad secundum dicendum quod indivisibile est duplex. Unum quod est terminus continui, ut
punctus in permanentibus, et momentum in successivis. Et huiusmodi indivisibile, in
permanentibus, quia habet determinatum situm, non potest esse in pluribus partibus loci, vel
in pluribus locis: et similiter indivisibile actionis vel motus, quia habet determinatum ordinem
in motu vel actione, non potest esse in pluribus partibus temporis. Aliud autem indivisibile
est, quod est extra totum genus continui: et hoc modo substantiae incorporeae, ut Deus, angelus
et anima, dicuntur esse indivisibiles. Tale igitur indivisibile non applicatur ad continuum sicut
aliquid eius, sed inquantum contingit sua virtute. Unde secundum quod virtus sua se potest
extendere ad unum vel multa, ad parvum vel magnum, secundum hoc est in uno vel pluribus
locis, et in loco parvo vel magno. 
Ad tertium dicendum quod totum dicitur respectu partium. Est autem duplex pars: scilicet pars
essentiae, ut forma et materia dicuntur partes compositi, et genus et differentia partes speciei;
et etiam pars quantitatis, in quam scilicet dividitur aliqua quantitas. Quod ergo est totum in
aliquo loco totalitate quantitatis, non potest esse extra locum illum; quia quantitas locati
commensuratur quantitati loci; unde non est totalitas quantitatis, si non sit totalitas loci. Sed
totalitas essentiae non commensuratur totalitati loci. Unde non oportet quod illud quod est totum
totalitate essentiae in aliquo, nullo modo sit extra illud. Sicut apparet etiam in formis
accidentalibus, quae secundum accidens quantitatem habent: albedo enim est tota in qualibet
parte superficiei, si accipiatur totalitas essentiae, quia secundum perfectam rationem suae
speciei invenitur in qualibet parte superficiei; si autem accipiatur totalitas secundum
quantitatem, quam habet per accidens, sic non est tota in qualibet parte superficiei. In
substantiis autem incorporeis non est totalitas, nec per se nec per accidens, nisi secundum
perfectam rationem essentiae. Et ideo, sicut anima est tota in qualibet parte corporis, ita Deus
totus est in omnibus et singulis. 
 ARTICULUS 3
 
Utrum Deus sit ubique per essentiam, praesentiam et potentiam
 
 Ad tertium sic proceditur. Videtur quod male assignentur modi existendi Deum in rebus, cum
dicitur quod Deus est in omnibus rebus per essentiam, potentiam et praesentiam. 
1. Id enim per essentiam est in aliquo, quod essentialiter est in eo. Deus autem non est
essentialiter in rebus: non enim est de essentia alicuius rei. Ergo non debet dici quod Deus sit in
rebus per essentiam, praesentiam et potentiam. 
2. Praeterea, hoc est esse praesentem alicui rei, scilicet non deesse illi. Sed hoc est Deum esse
per essentiam in rebus, scilicet non deesse alicui rei. Ergo idem est esse Deum in omnibus per
essentiam et praesentiam. Superfluum ergo fuit dicere quod Deus sit in rebus per essentiam,
praesentiam et potentiam. 
3. Praeterea, sicut Deus est principium omnium rerum per suam potentiam, ita per scientiam
et voluntatem. Sed non dicitur Deus esse in rebus per scientiam et voluntatem. Ergo nec per
potentiam. 
4. Praeterea, sicut gratia est quaedam perfectio superaddita substantiae rei, ita multae sunt
aliae perfectiones superadditae. Si ergo Deus dicitur esse speciali modo in quibusdam per
gratiam, videtur quod secundum quamlibet perfectionem debeat accipi specialis modus essendi
Deum in rebus. 
Sed contra est quod Gregorius dicit, super Cant. Cantic., quod Deus communi modo est in omnibus
rebus praesentia, potentia, et substantia: tamen familiari modo dicitur esse in aliquibus per
gratiam. 
Respondeo dicendum quod Deus dicitur esse in re aliqua dupliciter. Uno modo, per modum causae
agentis: et sic est in omnibus rebus creatis ab ipso. Alio modo, sicut obiectum operationis est in
operante: quod proprium est in operationibus animae, secundum quod cognitum est in
cognoscente, et desideratum in desiderante. Hoc igitur secundo modo, Deus specialiter est in
rationali creatura, quae cognoscit et diligit illum actu vel habitu. Et quia hoc habet rationalis
creatura per gratiam, ut infra patebit, dicitur esse hoc modo in sanctis per gratiam.
 
In rebus vero aliis ab ipso creatis quomodo sit, considerandum est ex his quae in rebus humanis
esse dicuntur. Rex enim dicitur esse in toto regno suo per suam potentiam, licet non sit ubique
praesens. Per praesentiam vero suam, dicitur aliquid esse in omnibus quae in prospectu ipsius
sunt; sicut omnia quae sunt in aliqua domo, dicuntur esse praesentia alicui, qui tamen non est
secundum substantiam suam in qualibet parte domus. Secundum vero substantiam vel
essentiam, dicitur aliquid esse in loco in quo eius substantia habetur.
 
Fuerunt ergo aliqui, scilicet Manichaei, qui dixerunt divinae potestati subiecta spiritualia esse
et incorporalia: visibilia vero et corporalia subiecta esse dicebant potestati principii contrarii. 
Contra hos ergo oportet dicere quod Deus sit in omnibus per potentiam suam. Fuerunt vero alii,
qui licet crederent omnia esse subiecta divinae potentiae, tamen providentiam divinam usque ad
haec inferiora corpora non extendebant: ex quorum persona dicitur Iob 22,14: circa cardines
caeli perambulat, nec nostra considerat. Et contra hos oportuit dicere quod sit in omnibus per
suam praesentiam. Fuerunt vero alii, qui licet dicerent omnia ad Dei providentiam pertinere,
tamen posuerunt omnia non immediate esse a Deo creata: sed quod immediate creavit primas
creaturas, et illae creaverunt alias. Et contra hos oportet dicere quod sit in omnibus per
essentiam.
 
Sic ergo est in omnibus per potentiam, inquantum omnia eius potestati subduntur. Est per
praesentiam in omnibus, inquantum omnia nuda sunt et aperta oculis eius. Est in omnibus per
essentiam, inquantum adest omnibus ut causa essendi, sicut dictum est. 
Ad primum ergo dicendum quod Deus dicitur esse in omnibus per essentiam, non quidem rerum
quasi sit de essentia earum: sed per essentiam suam quia substantia sua adest omnibus ut causa
essendi sicut dictum est. 
Ad secundum dicendum quod aliquid potest dici praesens alicui, inquantum subiacet eius
conspectui, quod tamen distat ab eo secundum suam substantiam, ut dictum est. Et ideo oportuit
duos modos poni: scilicet per essentiam, et praesentiam. 
Ad tertium dicendum quod de ratione scientiae et voluntatis est, quod scitum sit in sciente, et
volitum in volente: unde secundum scientiam et voluntatem, magis res sunt in Deo, quam Deus in
rebus. Sed de ratione potentiae est, quod sit principium agendi in aliud: unde secundum
potentiam agens comparatur et aplicatur rei exteriori. Et sic per potentiam potest dici agens
esse in altero. 
Ad quartum dicendum quod nulla alia perfectio superaddita substantiae, facit Deum esse in aliquo
sicut obiectum cognitum et amatum, nisi gratia: et ideo sola gratia facit singularem modum
essendi Deum in rebus. Est autem alius singularis modus essendi Deum in homine per unionem:
de quo modo suo loco agetur. 
 
ARTICULUS 4
 
Utrum esse ubique sit proprium Dei
 
 Ad quartum sic proceditur. Videtur quod esse ubique non sit proprium Dei. 
1. Universale enim, secundum Philosophum est ubique et semper: materia etiam prima, cum sit
in omnibus corporibus, est ubique. Neutrum autem horum est Deus, ut ex praemissis patet. 
Ergo esse ubique non est proprium Dei. 
2. Praeterea, numerus est in numeratis. Sed totum universum est constitutum in numero, ut
patet Sap. 11,21. Ergo aliquis numerus est, qui est in toto universo: et ita ubique. 
3. Praeterea, totum universum est quoddam totum corpus perfectum, ut dicitur in I Caeli et
mundi. Sed totum universum est ubique: quia extra ipsum nullus locus est. Non ergo solus Deus
est ubique. 
4. Praeterea, si aliquod corpus esset infinitum, nullus locus esset extra ipsum. Ergo esset
ubique. Et sic, esse ubique non videtur proprium Dei. 
5. Praeterea, anima, ut dicit Augustinus, in VI De Trin., est tota in toto corpore, et tota in
qualibet eius parte. Si ergo non esset in mundo nisi unum solum animal, anima eius esset
ubique. Et sic, esse ubique non est proprium Dei. 
6. Praeterea, ut Augustinus dicit in epistola ad Volusianum, anima ubi videt, ibi sentit; et ubi
sentit, ibi vivit; et ubi vivit, ibi est. Sed anima videt quasi ubique: quia successive videt etiam
totum caelum. Ergo anima est ubique. 
Sed contra est quod Ambrosius dicit, in libro De Spiritu Sancto: Quis audeat creaturam dicere
Spiritum Sanctum, qui in omnibus et ubique et semper est; quod utique divinitatis est
proprium? 
Respondeo dicendum quod esse ubique primo et per se, est proprium Dei. Dico autem esse ubique
primo, quod secundum se totum est ubique. Si quid enim esset ubique, secundum diversas partes
in diversis locis existens, non esset primo ubique: quia quod convenit alicui ratione partis suae,
non convenit ei primo; sicut si homo est albus dente, albedo non convenit primo homini, sed
denti. Esse autem ubique per se dico id cui non convenit esse ubique per accidens, propter
aliquam suppositionem factam: quia sic granum milii esset ubique, supposito quod nullum aliud
corpus esset. Per se igitur convenit esse ubique alicui, quando tale est quod, qualibet positione
facta, sequitur illud esse ubique.
 
Et hoc proprie convenit Deo. Quia quotcumque loca ponantur, etiam si ponerentur infinita
praeter ista quae sunt, oporteret in omnibus esse Deum: quia nihil potest esse nisi per ipsum. 
Sic igitur esse ubique primo et per se convenit Deo, et est proprium eius: quia quotcumque loca
ponantur, oportet quod in quolibet sit Deus, non secundum partem, sed secundum seipsum. 
Ad primum ergo dicendum quod universale et materia prima sunt quidem ubique, sed non
secundum idem esse. 
Ad secundum dicendum quod numerus, cum sit accidens, non est per se, sed per accidens, in loco. 
Nec est totus in quolibet numeratorum, sed secundum partem. Et sic non sequitur quod sit
primo et per se ubique. 
Ad tertium dicendum quod totum corpus universi est ubique, sed non primo: quia non totum est
in quolibet loco, sed secundum suas partes. Nec iterum per se: quia si ponerentur aliqua alia
loca, non esset in eis. 
Ad quartum dicendum quod, si esset corpus infinitum, esset ubique; sed secundum suas partes. 
Ad quintum dicendum quod, si esset unum solum animal, anima eius esset ubique primo quidem,
sed per accidens. 
Ad sextum dicendum quod, cum dicitur anima alicubi videre, potest intelligi dupliciter. Uno
modo, secundum quod hoc adverbium alicubi determinat actum videndi ex parte obiecti. Et sic
verum est quod, dum caelum videt, in caelo videt: et eadem ratione in caelo sentit. Non tamen
sequitur quod in caelo vivat vel sit: quia vivere et esse non important actum transeuntem in
exterius obiectum. Alio modo potest intelligi secundum quod adverbium determinat actum
videntis, secundum quod exit a vidente. Et sic verum est quod anima ubi sentit et videt, ibi est et
vivit, secundum istum modum loquendi. Et ita non sequitur quod sit ubique.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page