St. Thomas Aquinas: Summa Theologica, Prima Pars Quaestio XII 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XII
 
Quomodo Deus a nobis cognoscatur
 
in tredecim articulos divisa 
 
 
 
 
 

Quia in superioribus consideravimus qualiter Deus sit secundum seipsum, restat considerandum
qualiter sit in cognitione nostra, idest quomodo cognoscatur a creaturis. 
Et circa hoc quaeruntur tredecim. 
 
 Primo: utrum aliquis intellectus creatus possit videre essentiam Dei. 
 Secundo: utrum Dei essentia videatur ab intellectu per aliquam speciem creatam. 
 Tertio: utrum oculo corporeo Dei essentia possit videri. 
 Quarto: utrum aliqua substantia intellectualis creata ex suis naturalibus sufficiens sit
videre Dei essentiam. 
 Quinto: utrum intellectus creatus ad videndam Dei essentiam indigeat aliquo lumine
creato. 
 Sexto: utrum videntium essentiam Dei unus alio perfectius videat. 
 Septimo: utrum aliquis intellectus creatus possit comprehendere Dei essentiam. 
 Octavo: utrum intellectus creatus videns Dei essentiam, omnia in ipsa cognoscat. 
 Nono: utrum ea quae ibi cognoscit, per aliquas similitudines cognoscat. 
 Decimo: utrum simul cognoscat omnia quae in Deo videt. 
 Undecimo: utrum in statu huius vitae possit aliquis homo essentiam Dei videre. 
 Duodecimo: utrum per rationem naturalem Deum in hac vita possimus cognoscere. 
 Tertiodecimo: utrum, supra cognitionem naturalis rationis, sit in praesenti vita aliqua
cognitio Dei per gratiam. 
 
ARTICULUS 1
 
Utrum aliquis intellectus creatus possit Deum videre per essentiam
 
 Ad primum sic proceditur. Videtur quod nullus intellectus creatus possit Deum per essentiam
videre. 
1. Chrysostomus enim, super Ioannem, exponens illud quod dicitur Io. 1,18, Deum nemo vidit
unquam, sic dicit: Ipsum quod est Deus, non solum prophetae, sed nec angeli viderunt nec
archangeli: quod enim creabilis est naturae, qualiter videre poterit quod increabile est? 
Dionysius etiam, 1 cap. De div. nom., loquens de Deo, dicit: neque sensus est eius, neque
phantasia neque opinio, nec ratio, nec scientia. 
2. Praeterea, omne infinitum, inquantum huiusmodi, est ignotum. Sed Deus est infinitus, ut
supra ostensum est. Ergo secundum se est ignotus. 
3. Praeterea, intellectus creatus non est cognoscitivus nisi existentium: primum enim quod
cadit in apprehensione intellectus, est ens. Sed Deus non est existens, sed supra existentia, ut
dicit Dionysius. Ergo non est intelligibilis; sed est supra omnem intellectum. 
4. Praeterea, cognoscentis ad cognitum oportet esse aliquam proportionem, cum cognitum sit
perfectio cognoscentis. Sed nulla est proportio intellectus creati ad Deum: quia in infinitum
distant. Ergo intellectus creatus non potest videre essentiam Dei. 
Sed contra est quod dicitur I Io. 3,2: videbimus eum sicuti est. 
Respondeo dicendum quod, cum unumquodque sit cognoscibile secundum quod est in actu, Deus,
qui est actus purus absque omni permixtione potentiae, quantum in se est, maxime cognoscibilis
est. Sed quod est maxime cognoscibile in se, alicui intellectui cognoscibile non est, propter
excessum intelligibilis supra intellectum: sicut sol, qui est maxime visibilis, videri non potest
a vespertilione, propter excessum luminis. Hoc igitur attendentes, quidam posuerunt quod
nullus intellectus creatus essentiam Dei videre potest. 
Sed hoc inconvenienter dicitur. Cum enim ultima hominis beatitudo in altissima eius operatione
consistat, quae est operatio intellectus, si nunquam essentiam Dei videre potest intellectus
creatus, vel nunquam beatitudinem obtinebit, vel in alio eius beatitudo consistet quam in Deo. 
Quod est alienum a fide. In ipso enim est ultima perfectio rationalis creaturae, quod est ei
principium essendi: intantum enim unumquodque perfectum est, inquantum ad suum principium
attingit. Similiter etiam est praeter rationem. Inest enim homini naturale desiderium
cognoscendi causam, cum intuetur effectum; et ex hoc admiratio in hominibus consurgit. Si
igitur intellectus rationalis creaturae pertingere non possit ad primam causam rerum,
remanebit inane desiderium naturae. Unde simpliciter concedentum est quod beati Dei
essentiam videant. 
Ad primum ergo dicendum quod utraque auctoritas loquitur de visione comprehensionis. Unde
praemittit Dionysius immediate ante verba proposita, dicens: omnibus ipse est universaliter
incomprehensibilis, et nec sensus est, etc. Et Chrysostomus parum post verba praedicta subdit:
visionem hic dicit certissimam Patris considerationem et comprehensionem, tantam quantam
Pater habet de Filio. 
Ad secundum dicendum quod infinitum quod se tenet ex parte materiae non perfectae per
formam, ignotum est secundum se: quia omnis cognitio es per formam. Sed infinitum quod se
tenet ex parte formae non limitatae per materiam, est secundum se maxime notum. Sic autem
Deus est infinitus, et non primo modo, ut ex superioribus patet. 
Ad tertium dicendum quod Deus non sic dicitur non existens, quasi nullo modo sit existens: sed
quia est supra omne existens, inquantum est suum esse. Unde ex hoc non sequitur quod nullo
modo possit cognosci, sed quod omnem cognitionem excedat: quod est ipsum non comprehendi. 
Ad quartum dicendum quod proportio dicitur dupliciter. Uno modo, certa habitudo unius
quantitatis ad alteram; secundum quod duplum, triplum et aequale sunt species proportionis. 
Alio modo, qualibet habitudo unius ad alterum proportio dicitur. Et sic potest esse proportio
creaturae ad Deum, inquantum se habet ad ipsum ut effectus ad causam, et ut potentia ad actum. 
Et secundum hoc, intellectus creatus proportionatus esse potest ad cognoscendum Deum. 
 
ARTICULUS 2
 
Utrum essentia Dei ab intellectu creato per aliquam similitudinem videatur
 
 Ad secundum sic proceditur. Videtur quod essentia Dei ab intellectu creato per aliquam
similitudinem videatur. 
1. Dicitur enim I Io. 3,2: scimus quoniam, cum apparuerit, similes ei erimus, et videbimus
eum sicuti est. 
2. Praeterea, Augustinus dicit, IX De Trin.: Cum Deum novimus, fit aliqua Dei similitudo in
nobis. 
3. Praeterea, intellectus in actu est intelligibile in actu, sicut sensus in actu est sensibile in
actu. Hoc autem non est nisi inquantum informatur sensus similitudine rei sensibilis, et
intellectus similitudine rei intellectae. Ergo, si Deus ab intellectu creato videtur in actu,
oportet quod per aliquam similitudinem videatur. 
Sed contra est quod dicit Augustinus, XV De Trin., quod cum Apostolus dicit 'videmus nunc per
speculum et in aenigmate', speculi et aenigmatis nomine, quaecumque similitudines ab ipso
significatae intelligi possunt, quae accommodatae sunt ad intelligendum Deum. Sed videre Deum
per essentiam non est visio aenigmatica vel specularis, sed contra eam dividitur. Ergo divina
essentia non videtur per similitudines. 
Respondeo dicendum quod ad visionem, tam sensibilem quam intellectualem, duo requiruntur,
scilicet virtus visiva, et unio rei visae cum visu: non enim fit visio in actu, nisi per hoc quod
res visa quodammodo est in vidente. Et in rebus quidem corporalibus, apparet quod res visa non
potest esse in vidente per suam essentiam, sed solum per suam similitudinem: sicut similitudo
lapidis est in oculo, per quam fit visio in actu, non autem ipsa substantia lapidis. Si autem esset
una et eadem res, quae esset principium visivae virtutis, et quae esset res visa, oporteret
videntem ab illa re et virtutem visivam habere, et formam per quam videret. 
Manifestum est autem quod Deus et est auctor intellectivae virtutis, et ab intellectu videri
potest. Et cum ipsa intellectiva virtus creaturae non sit Dei essentia, relinquitur quod sit
aliqua participata similitudo ipsius, qui est primus intellectus. Unde et virtus intellectualis
creaturae lumen quoddam intelligibile dicitur, quasi a prima luce derivatum: sive hoc
intelligatur de virtute naturali, sive de aliqua perfectione superaddita gratiae vel gloriae. 
Requiritur ergo ad videndum Deum aliqua Dei similitudo ex parte visivae potentiae, qua scilicet
intellectus sit efficax ad videndum Deum. 
Sed ex parte visae rei, quam necesse est aliquo modo uniri videnti, per nullam similitudinem
creatam Dei essentia videri potest. Primo quidem, quia, sicut dicit Dionysius, 1 cap. De div.
nom., per similitudines inferioris ordinis rerum nullo modo superiora possunt cognosci: sicut
per speciem corporis non potest cognosci essentia rei incorporeae. Multo igitur minus per
speciem creatam quamcumque potest essentia Dei videri. Secundo, quia essentia Dei est ipsum
esse eius, ut supra ostensum est: quod nulli formae creatae competere potest. Non potest igitur
aliqua forma creata esse similitudo repraesentans videnti Dei essentiam. Tertio, quia divina
essentia est aliquod incircumscriptum, continens in se supereminenter quidquid potest
significari vel intelligi ab intellectu creato. Et hoc nullo modo per aliquam speciem creatam
repraesentari potest: quia omnis forma creata est determinata secundum aliquam rationem vel
sapientiae, vel virtutis, vel ipsius esse, vel alicuius huiusmodi. Unde dicere Deum per
similitudinem videri, est dicere divinam essentiam non videri; quod est erroneum. 
Dicendum ergo quod ad videndum Dei essentiam requiritur aliqua similitudo ex parte visivae
potentiae, scilicet lumen gloriae, confortans intellectum ad videndum Deum: de quo dicitur in
Psalmo 35,10: in lumine tuo videbimus lumen. Non autem per aliquam similitudinem creatam
Dei essentia videri potest, quae ipsam divinam essentiam repraesentet ut in se est. 
Ad primum ergo dicendum quod auctoritas illa loquitur de similitudine quae est per
participationem luminis gloriae. 
Ad secundum dicendum quod Augustinus ibi loquitur de cognitione Dei quae habetur in via. 
Ad tertium dicendum quod divina essentia est ipsum esse. Unde, sicut aliae formae intelligibiles
quae non sunt suum esse, uniuntur intellectui secundum aliquod esse quo informant ipsum
intellectum et faciunt ipsum in actu; ita divina essentia unitur intellectui creato ut intellectum
in actu, per seipsam faciens intellectum in actu. 
 
ARTICULUS 3
 
Utrum essentia Dei videri possit oculis corporalibus
 
 Ad tertium sic proceditur. Videtur quod essentia Dei videri possit oculo corporali. 
1. Dicitur enim Iob 19,26: in carne mea videbo Deum, etc.; et 42,5: auditu auris audivi te,
nunc autem oculus meus videt te. 
2. Praeterea, Augustinus dicit, ultimo De civitate Dei, cap.29: Vis itaque praepollentior
oculorum erit illorum (scilicet glorificatorum), non ut acutius videant quam quidam
perhibentur videre serpentes vel aquilae (quantalibet enim acrimonia cernendi eadem animalia
vigeant, nihil aliud possunt videre quam corpora) sed ut videant et incorporalia. Quicumque
autem potest videre incorporalia, potest elevari ad videndum Deum. Ergo oculus glorificatus
potest videre Deum. 
3. Praeterea, Deus potest videri ab homine visione imaginaria: dicitur enim Isaiae 6,1: vidi
Dominum sedentem super solium, etc. Sed visio imaginaria a sensu originem habet: phantasia
enim est motus factus a sensu secundum actum, ut dicitur in III De anima. Ergo Deus sensibili
visione videri potest. 
Sed contra est quod dicit Augustinus, in libro De videndo Deum ad Paulinam: Deum nemo vidit
unquam, vel in hac vita, sicut ipse est; vel in angelorum vita, sicut visibilia ista quae corporali
visione cernuntur. 
Respondeo dicendum quod impossibile est Deum videri sensu visus, vel quocumque alio sensu aut
potentia sensitivae partis. Omnis enim potentia huiusmodi est actus corporalis organi, ut infra
dicetur. Actus autem proportionatur ei cuius est actus. Unde nulla huiusmodi potentia potest se
extendere ultra corporalia. Deus autem incorporeus est, ut supra ostensum est. Unde nec sensu
nec imaginatione videri potest, sed solo intellectu. 
Ad primum ergo dicendum quod, cum dicitur in carne mea videbo Deum, Salvatorem meum, non
intelligitur quod oculo carnis sit Deum visurus: sed quod in carne existens, post
resurrectionem, visurus sit Deum. Similiter quod dicitur, nunc oculus meus videt te,
intelligitur de oculo mentis: sicut Eph. 1,17-18 dicit Apostolus: det vobis spiritum sapientiae
in agnitione eius, illuminatos oculos cordis vestri. 
Ad secundum dicendum quod Augustinus loquitur inquirendo in verbis illis, et sub conditione. 
Quod patet ex hoc quod praemittitur: Longe itaque potentiae alterius erunt (scilicet oculi
glorificati), si per eos videbitur incorporea illa natura. Sed postmodum hoc determinat, dicens:
Valde credibile est sic nos visuros mundana tunc corpora caeli novi et terrae novae, ut Deum
ubique praesentem, et universa etiam corporalia gubernantem, clarissima perspicuitate
videamus; non sicut nunc invisibilia Dei per ea quae facta sunt intellecta conspiciuntur; sed
sicut homines, inter quos viventes motusque vitales exerentes vivimus, mox ut aspicimus, non
credimus vivere, sed videmus. Ex quo patet quod hoc modo intelligit oculos glorificatos Deum
visuros, sicut nunc oculi nostri vident alicuius vitam. Vita autem non videtur oculo corporali,
sicut per se visibile, sed sicut sensibile per accidens: quod quidem a sensu non cognoscitur, sed
statim cum sensu ab aliqua alia virtute cognoscitiva. Quod autem statim, visis corporibus,
divina praesentia ex eis cognoscatur per intellectum, ex duobus contingit: scilicet ex
perspicacitate intellectus; et ex refulgentia divinae claritatis in corporibus innovatis. 
Ad tertium dicendum quod in visione imaginaria non videtur Dei essentia: sed aliqua forma in
imaginatione formatur, repraesentans Deum secundum aliquem modum similitudinis, prout in
Scripturis divinis divina per res sensibiles metaphorice describuntur. 
 
 ARTICULUS 4
 
Utrum aliquis intellectus creatus per sua naturalia divinam essentiam videre possit
 
 Ad quartum sic proceditur. Videtur quod aliquis intellectus creatus per sua naturalia divinam
essentiam videre possit. 
1. Dicit enim Dionysius, cap. 4 De div. nom., quod angelus est speculum purum, clarissimum,
suscipiens totam, si fas est dicere, pulchritudinem Dei. Sed unumquodque videtur dum videtur
eius speculum. Cum igitur angelus per sua naturalia intelligat seipsum, videtur quod etiam per
sua naturalia intelligat divinam essentiam. 
2. Praeterea, illud quod est maxime visibile, fit minus visibile nobis propter defectum nostri
visus, vel corporalis vel intellectualis. Sed intellectus angeli non patitur aliquem defectum. 
Cum ergo Deus secundum se sit maxime intelligibilis, videtur quod ab angelo sit maxime
intelligibilis. Si igitur alia intelligibilia per sua naturalia intelligere potest, multo magis
Deum. 
3. Praeterea, sensus corporeus non potest elevari ad intelligendam substantiam incorpoream,
quia est supra eius naturam. Si igitur videre Deum per essentiam sit supra naturam cuiuslibet
intellectus creati, videtur quod nullus intellectus creatus ad videndum Dei essentiam pertingere
possit: quod est erroneum, ut ex supradictis patet. Videtur ergo quod intellectui creato sit
naturale divinam essentiam videre. 
Sed contra est quod dicitur Rom. 6,23: gratia Dei vita aeterna. Sed vita aeterna consistit in
visione divinae essentiae, secundum illud Io. 17,3: haec est vita aeterna, ut cognoscant te solum
verum Deum, etc. Ergo videre Dei essentiam convenit intellectui creato per gratiam, et non per
naturam. 
Respondeo dicendum quod impossibile est quod aliquis intellectus creatus per sua naturalia
essentiam Dei videat. Cognitio enim contingit secundum quod cognitum est in cognoscente. 
Cognitum autem est in cognoscente secundum modum cognoscentis. Unde cuiuslibet cognoscentis
cognitio est secundum modum suae naturae. Si igitur modus essendi alicuius rei cognitae excedat
modum naturae cognoscentis, oportet quod cognitio illius rei sit supra naturam illius
cognoscentis. 
Est autem multiplex modus essendi rerum. Quaedam enim sunt, quorum natura non habet esse
nisi in hac materia individuali: et huiusmodi sunt omnia corporalia. Quaedam vero sunt,
quorum naturae sunt per se subsistentes, non in materia aliqua, quae tamen non sunt suum esse,
sed sunt esse habentes: et huiusmodi sunt substantiae incorporeae, quas angelos dicimus. Solius
autem Dei proprius modus essendi est, ut sit suum esse subsistens. 
Ea igitur quae non habent esse nisi in materia individuali, cognoscere est nobis connaturale: eo
quod anima nostra, per quam cognoscimus, est forma alicuius materiae. Quae tamen habet duas
virtutes cognoscitivas. Unam, quae est actus alicuius corporei organi. Et huic connaturale est
cognoscere res secundum quod sunt in materia individuali: unde sensus non cognoscit nisi
singularia. Alia vero virtus cognoscitiva eius est intellectus, qui non est actus alicuius organi
corporalis. Unde per intellectum connaturale est nobis cognoscere naturas, quae quidem non
habent esse nisi in materia individuali; non tamen secundum quod sunt in materia individuali,
sed secundum quod abstrahuntur ab ea per considerationem intellectus. Unde secundum
intellectum possumus cognoscere huiusmodi res in universali: quod est supra facultatem sensus. 
Intellectui autem angelico connaturale est cognoscere naturas non in materia existentes. Quod
est supra naturalem facultatem intellectus animae humanae, secundum statum praesentis vitae,
quo corpori unitur. 
Relinquitur ergo quod cognoscere ipsum esse subsistens, sit connaturale soli intellectui divino,
et quod sit supra facultatem naturalem cuiuslibet intellectus creati: quia nulla creatura est
suum esse, sed habet esse participatum. Non igitur potest intellectus creatus Deum per
essentiam videre, nisi inquantum Deus per suam gratiam se intellectui creato coniungit, ut
intelligibile ab ipso. 
Ad primum ergo dicendum quod iste modus cognoscendi Deum, est angelo connaturalis, ut scilicet
cognoscat eum per similitudinem eius in ipso angelo refulgentem. Sed cognoscere Deum per
aliquam similitudinem creatam, non est cognoscere essentiam Dei, ut supra ostensum est. Unde
non seqitur quod angelus per sua naturalia possit cognoscere essentiam Dei. 
Ad secundum dicendum quod intellectus angeli non habet defectum, si defectus accipiatur
privative, ut scilicet careat eo quod habere debet. Si vero accipiatur negative, sic quaelibet
creatura invenitur deficiens, Deo comparata, dum non habet illam excellentiam quae invenitur
in Deo. 
Ad tertium dicendum quod sensus visus quia omnino materialis est, nullo modo elevari potest ad
aliquid immateriale. Sed intellectus noster vel angelicus, quia secundum naturam a materia
aliqualiter elevatus est, potest ultra suam naturam per gratiam ad aliquid altius elevari. Et
huius signum est, quia visus nullo modo potest in abstractione cognoscere id quod in concretione
cognoscit: nullo enim modo potest percipere naturam, nisi ut hanc. Sed intellectus noster potest
in abstractione considerare quod in concretione cognoscit. Etsi enim cognoscat res habentes
formam in materia, tamen resolvit compositum in utrumque, et considerat ipsam formam per
se. Et similiter intellectus angeli, licet connaturale sit ei cognoscere esse concretum in aliqua
natura, tamen potest ipsum esse secernere per intellectum, dum cognoscit quod aliud est ipse, et
aliud est suum esse. Et ideo, cum intellectus creatus per suam naturam natus sit apprehendere
formam concretam et esse concretum in abstractione, per modum resolutionis cuiusdam, potest
per gratiam elevari ut cognoscat substantiam separatam subsistentem, et esse separatum
subsistens. 
 
ARTICULUS 5
 
Utrum intellectus creatus ad videndum Dei essentiam aliquo creato lumine indigeat
 
 Ad quintum sic proceditur. Videtur quod intellectus creatus ad videndum essentiam Dei aliquo
lumine creato non indigeat. 
1. Illud enim quod est per se lucidum in rebus sensibilibus, alio lumine non indiget ut videatur:
ergo nec in intelligibilibus. Sed Deus est lux intelligibilis. Ergo non videtur per aliquod lumen
creatum. 
2. Praeterea, cum Deus videtur per medium, non videtur per suam essentiam. Sed cum videtur
per aliquod lumen creatum, videtur per medium. Ergo non videtur per suam essentiam. 
3. Praeterea, illud quod est creatum, nihil prohibet alicui creaturae esse naturale. Si ergo per
aliquod lumen creatum Dei essentia videtur, poterit illud lumen esse naturale alicui creaturae. 
Et ita illa creatura non indigebit aliquo alio lumine ad videndum Deum: quod est impossibile. Non
est ergo necessarium quod omnis creatura ad videndum Dei essentiam lumen superadditum
requirat. 
Sed contra est quod dicitur in Psalmo 35,10: in lumine tuo videbimus lumen. 
Respondeo dicendum quod omne quod elevatur ad aliquid quod excedit suam naturam, oportet quod
disponatur aliqua dispositione quae sit supra suam naturam: sicut si aer debeat accipere formam
ignis, oportet quod disponatur aliqua dispositione ad talem formam. Cum autem aliquis
intellectus creatus videt Deum per essentiam, ipsa essentia Dei fit forma intelligibilis
intellectus. Unde oportet quod aliqua dispositio supernaturalis ei superaddatur, ad hoc quod
elevetur in tantam sublimitatem. Cum igitur virtus naturalis intellectus creati non sufficiat ad
Dei essentiam videndam, ut ostensum est, oportet quod ex divina gratia superaccrescat ei virtus
intelligendi. Et hoc augmentum virtutis intellectivae illuminationem intellectus vocamus; sicut
et ipsum intelligibile vocatur lumen vel lux. Et istud est lumen de quo dicitur Apoc. 21,23 quod
claritas Dei illuminabit eam, scilicet societatem beatorum Deum videntium. Et secundum hoc
lumen efficiuntur deiformes, idest Deo similes; secundum illud I Io. 3,2: cum apparuerit,
similes ei erimus, et videbimus eum sicuti est. 
Ad primam ergo dicendum quod lumen creatum est necessarium ad videndum Dei essentiam, non
quod per hoc lumen Dei essentia intelligibilis fiat, quae secundum se intelligibilis est: sed ad hoc
quod intellectus fiat potens ad intelligendum per modum quo potentia fit potentior ad operandum
per habitum: sicut etiam et lumen corporale necessarium est in visu exteriori, inquantum facit
medium transparens in actu, ut possit moveri a colore. 
Ad secundum dicendum quod lumen istud non requiritur ad videndum Dei essentiam quasi
similitudo in qua Deus videatur: sed quasi perfectio quaedam intellectus, confortans ipsum ad
videndum Deum. Et ideo potest dici quod non est medium in quo Deus videatur: sed sub quo
videtur. Et hoc non tollit immediatam visionem Dei. 
Ad tertium dicendum quod dispositio ad formam ignis non potest esse naturalis nisi habenti
formam ignis. Unde lumen gloriae non potest esse naturale creaturae, nisi creatura esset
naturae divinae: quod est impossibile. Per hoc enim lumen fit creatura rationalis deiformis, ut
dictum est. 
 
 ARTICULUS 6
 
Utrum videntium essentiam Dei unus alio perfectius videat
 
 Ad sextum sic proceditur. Videtur quod videntium essentiam Dei unus alio perfectius non videat. 
1. Dicitur enim I Io. 3,2: videbimus eum sicuti est. Sed ipse uno modo est. Ergo uno modo
videbitur ab omnibus. Non ergo perfectius et minus perfecte. 
2. Praeterea, Augustinus dicit, in libro Octoginta trium quaest. quod unam rem non potest unus
alio plus intelligere. Sed omnes videntes Deum per essentiam, intelligunt Dei essentiam:
intellectu enim videtur Deus, non sensu, ut supra habitum est. Ergo videntium divinam
essentiam unus alio non clarius videt. 
3. Praeterea, quod aliquid altero perfectius videatur, ex duobus contingere potest: vel ex parte
obiecti visibilis; vel ex parte potentiae visivae videntis. Ex parte autem obiecti, per hoc quod
obiectum perfectius in vidente recipitur, scilicet secundum perfectiorem similitudinem. Quod
in proposito locum non habet: Deus enim non per aliquam similitudinem, sed per eius essentiam
praesens est intellectui essentiam eius videnti. Relinquitur ergo quod, si unus alio perfectius
eum videat, quod hoc sit secundum differentiam potentiae intellectivae. Et ita sequitur quod
cuius potentia intellectiva naturaliter est sublimior, clarius eum videat. Quod est inconveniens
cum hominibus promittatur in beatitudine aequalitas angelorum. 
Sed contra est quod vita aeterna in visione Dei consistit, secundum illud Io. 17,3; haec est vita
aeterna, etc. Ergo, si omnes aequaliter Dei essentiam vident, in vita aeterna omnes erunt
aequales. Cuius contrarium dicit Apostolus, I Cor. 15,41: stella differt a stella in claritate. 
Respondeo dicendum quod videntium Deum per essentiam unus alio perfectius eum videbit. Quod
quidem non erit per aliquam Dei similitudinem perfectiorem in uno quam in alio: cum illa visio
non sit futura per aliquam similitudinem, ut ostensum est. Sed hoc erit per hoc, quod
intellectus unius habebit maiorem virtutem seu facultatem ad videndum Deum, quam alterius. 
Facultas autem videndi Deum non competit intellectui creato secundum suam naturam, sed per
lumen gloriae, quod intellectum in quadam deiformitate constituit, ut ex superioribus patet. 
Unde intellectus plus participans de lumine gloriae perfectius Deum videbit. Plus autem
participabit de lumine gloriae, qui plus habet de caritate, quia ubi est maior caritas, ibi est
maius desiderium; et desiderium quodammodo facit desiderantem aptum et paratum ad
susceptionem desiderati. Unde qui plus habebit de caritate, perfectius Deum videbit, et beatior
erit. 
Ad primum ergo dicendum quod, cum dicitur videbimus eum sicuti est, hoc adverbium sicuti
determinat modum visionis ex parte rei visae; ut sit sensus, videbimus cum ita esse sicuti est,
quia ipsum esse eius videbimus, quod est eius essentia. Non autem determinat modum visionis
ex parte videntis, ut sit sensus, quod ita erit perfectus modus videndi, sicut est in Deo perfectus
modus essendi. 
Et per hoc etiam patet solutio ad secundum. Cum enim dicitur quod rem unam unus alio melius
non intelligit, hoc habet veritatem si referatur ad modum rei intellectae: quia quicumque
intelligit rem esse aliter quam sit, non vere intelligit. Non autem si referatur ad modum
intelligendi: quia intelligere unius est perfectius quam intelligere alterius. 
Ad tertium dicendum quod diversitas videndi non erit ex parte obiecti, quia idem obiectum
omnibus praesentabitur, scilicet Dei essentia: nec ex diversa participatione obiecti per
differentes similitudines: sed erit per diversam facultatem intellectus non quidem naturalem,
sed gloriosam, ut dictum est. 
 ARTICULUS 7
 
Utrum videntes Deum per essentiam ipsum comprehendant
 
 Ad septimum sic proceditur. Videtur quod videntes Deum per essentiam ipsum comprehendant. 
1. Dicit enim Apostolus, Phil. 3,12: sequor autem si quo modo comprehendam. Non autem
frustra sequebatur: dicit enim ipse, I Cor. 9,26: sic curro, non quasi in incertum. Ergo ipse
comprehendit: et eadem ratione alii, quos ad hoc invitat, dicens: sic currite, ut comprehendatis. 
2. Praeterea, ut dicit Augustinus in libro De videndo Deum ad Paulinam, illud comprehenditur
quod ita totum videtur, ut nihil eius lateat videntem. Sed si Deus per essentiam videtur, totus
videtur, et nihil eius latet videntem; cum Deus sit simplex. Ergo a quocumque videtur per
essentiam, comprehenditur. 
3. Si dicatur quod videtur totus, sed non totaliter, contra: totaliter vel dicit modum videntis, vel
modum rei visae. Sed ille qui videt Deum per essentiam, videt eum totaliter, si significetur
modus rei visae: quia videt sicuti est, ut dictum est. Similiter videt eum totaliter, si
significetur modus videntis: quia tota virtute sua intellectus Dei essentiam videbit. Quilibet
ergo videns Deum per essentiam, totaliter eum videbit. Ergo eum comprehendet. 
Sed contra est quod dicitur Ier. 32,18-19: Fortissime, magne, potens, Dominus exercituum
nomen tibi; magnus consilio, et incomprehensibilis cogitatu. Ergo comprehendi non potest. 
Respondeo dicendum quod comprehendere Deum impossibile est cuicumque intellectui creato:
attingere vero mente Deum qualitercumque, magna est beatitudo, ut dicit Augustinus. 
Ad cuius evidentiam, sciendum est quod illud comprehenditur quod perfecte cognoscitur. 
Perfecte autem cognoscitur, quod tantum cognoscitur, quantum est cognoscibile. Unde si id quod
est cognoscibile per scientiam demonstrativam, opinione teneatur ex aliqua ratione probabili
concepta, non comprehenditur. Puta, si hoc quod est triangulum habere tres angulos aequales
duobus rectis, aliquis sciat per demonstrationem, comprehendit illud: si vero aliquis eius
opinionem accipiat probabiliter, per hoc quod a sapientibus vel pluribus ita dicitur, non
comprehendet ipsum, quia non pertingit ad illum perfectum modum cognitionis, quo
cognoscibilis est. 
Nullus autem intellectus creatus pertingere potest ad illum perfectum modum cognitionis
divinae essentiae, quod cognoscibilis est. Quod sic patet. Unumquodque enim sic cognoscibile est,
secundum quod est ens actu. Deus igitur, cuius esse est infinitum, ut supra ostensum est,
infinite cognoscibilis est. Nullus autem intellectus creatus potest Deum infinite cognoscere. 
Intantum enim intellectus creatus divinam essentiam perfectius vel minus perfecte cognoscit,
inquantum maiori vel minori lumine gloriae perfunditur. Cum igitur lumen gloriae creatum,
in quocumque intellectu creato receptum, non possit esse infinitum, impossibile est quod aliquis
intellectus creatus Deum infinite cognoscat. Unde impossibile est quod Deum comprehendat. 
Ad primum ergo dicendum quod comprehensio dicitur duplicter. Uno modo, stricte et proprie,
secundum quod aliquid includitur in comprehendente. Et sic nullo modo Deus comprehenditur,
nec intellectu nec aliquo alio: quia, cum sit infinitus, nullo finito includi potest, ut aliquid
finitum eum infinite capiat, sicut ipse infinite est. Et sic de comprehensione nunc quaeritur. 
Alio modo comprehensio largius sumitur, secundum quod comprehensio insecutioni opponitur. 
Qui enim attingit aliquem quando iam tenet ipsum, comprehendere eum dicitur. Et sic Deus
comprehenditur a beatis, secundum illud Cant. 3,4: tenui eum, nec dimittam. Et sic
intelliguntur auctoritates Apostoli de comprehensione. Et hoc modo comprehensio est una de
tribus dotibus animae, quae respondet spei; sicut visio fidei, et fruitio caritati. Non enim, apud
nos, omne quod videtur, iam tenetur vel habetur: quia videntur interdum distantia, vel quae non
sunt in potestate nostra. Neque iterum omnibus quae habemus, fruimur: vel quia non
delectamur in eis; vel quia non sunt ultimus finis desiderii nostri, ut desiderium nostrum
impleant et quietent. Sed haec tria habent beati in Deo: quia et vident ipsum; et videndo, tenent
sibi praesentem, in potestate habentes semper eum videre; et tenentes, fruuntur sicut ultimo
fine desiderium implente. 
Ad secundum dicendum quod non propter hoc Deus incomprehensibilis dicitur, quasi aliquid eius
sit quod non videatur: sed quia non ita perfecte videtur, sicut visibilis est. Sicut cum aliqua
demonstrabilis propositio per aliquam probabilem rationem cognoscitur, non est aliquid eius
quod non cognoscatur, nec subiectum, nec praedicatum, nec compositio: sed tota non ita perfecte
cognoscitur, sicut cognoscibilis est. Unde Augustinus, definiendo comprehensionem, dicit quod
totum comprehenditur videndo, quod ita videtur, ut nihil eius lateat videntem; aut cuius fines
circumspici possunt: tunc enim fines alicuius circumspiciuntur, quando ad finem in modo
cognoscendi illam rem pervenitur. 
Ad tertium dicendum quod totaliter dicit modum obiecti: non quidem ita quod totus modus obiecti
non cadat sub cognitione; sed quia modus obiecti non est modus cognoscentis. Qui igitur videt
Deum per essentiam, videt hoc in eo, quod infinite existit, et infinite cognoscibilis est: sed hic
infinitus modus non competit ei, ut scilicet ipse infinite cognoscat: sicut aliquis probabiliter
scire potest aliquam propositionem esse demonstrabilem, licet ipse eam demonstrative non
cognoscat. 
 ARTICULUS 8
 
Utrum videntes Deum per essentiam omnia in Deo videant
 
 Ad octavum sic proceditur. Videtur quod videntes Deum per essentiam omnia in Deo videant. 
1. Dicit enim Gregorius, in IV Dialog.: Quid est quod non videant, qui videntem omnia vident? Sed
Deus est videns omnia. Ergo qui vident Deum, omnia vident. 
2. Item, quicumque videt speculum, videt ea quae in speculo resplendent. Sed omnia quaecumque
fiunt vel fieri possunt, in Deo resplendent sicut in quodam speculo: ipse enim omnia in seipso
cognoscit. Ergo quicumque videt Deum, videt omnia quae sunt et quae fieri possunt. 
3. Praeterea, qui intelligit id quod est maius, potest intelligere minima, ut dicitur III De anima.
Sed omnia quae Deus facit vel facere potest, sunt minus quam eius essentia. Ergo quicumque
intelligit Deum, potest intelligere omnia quae Deus facit vel facere potest. 
4. Praeterea, rationalis creatura omnia naturaliter scire desiderat. Si igitur videndo Deum non
omnia sciat, non quietatur eius naturale desiderium: et ita, videndo Deum non erit beata. Quod
est inconveniens. Videndo igitur Deum, omnia scit. 
Sed contra est quod angeli vident Deum per essentiam, et tamen non omnia sciunt. Inferiores
enim angeli purgantur a superioribus a nescientia, ut dicit Dionysius, 7 cap. Cael. hier. Ipsi
etiam nesciunt futura contingentia et cogitationes cordium: hoc enim solius Dei est. Non ergo
quicumque vident Dei essentiam, vident omnia. 
Respondeo dicendum quod intellectus creatus, videndo divinam essentiam, non videt in ipsa
omnia quae facit Deus vel facere potest. Manifestum est enim quod sic aliqua videntur in Deo,
secundum quod sunt in ipso. Omnia autem alia sunt in Deo, sicut effectus sunt virtute in sua
causa. Sic igitur videntur alia in Deo, sicut effectus in sua causa. Sed manifestum est quod
quanto aliqua causa perfectius videtur, tanto plures eius effectus in ipsa videri possunt. Qui
enim habet intellectum elevatum, statim, uno principio demonstrativo proposito, ex ipso
multarum conclusionum cognitionem accipit: quod non convenit ei qui debilioris intellectus est,
sed oportet quod ei singula explanentur. Ille igitur intellectus potest in causa cognoscere omnes
causae effectus, et omnes rationes effectuum, qui causam totaliter comprehendit. Nullus autem
intellectus creatus totaliter Deum comprehendere potest, ut ostensum est. Nullus igitur
intellectus creatus, videndo Deum, potest cognoscere omnia quae Deus facit vel potest facere: hoc
enim esset comprehendere eius virtutem. Sed horum quae Deus facit vel facere potest, tanto
aliquis intellectus plura cognoscit, quanto perfectius Deum videt. 
Ad primum ergo dicendum quod Gregorius loquitur quantum ad sufficientiam obiecti, scilicet
Dei, quod, quantum in se est, sufficienter continet omnia et demonstrat. Non tamen sequitur
quod unusquisque videns Deum omnia cognoscat: quia non perfecte comprehendit ipsum. 
Ad secundum dicendum quod videns speculum, non est necessarium quod omnia in speculo videat,
nisi speculum visu suo comprehendat. 
Ad tertium dicendum quod, licet maius sit videre Deum quam omnia alia, tamen maius est videre
sic Deum quod omnia in eo cognoscantur, quam videre sic ipsum quod non omnia, sed pauciora
vel plura cognoscantur in eo. Iam enim ostensum est (in corp.) quod multitudo cognitorum in
Deo, consequitur modum videndi ipsum vel magis perfectum vel minus perfectum. 
Ad quartum dicendum quod naturale desiderium rationalis creaturae est ad sciendum omnia illa
quae pertinent ad perfectionem intellectus; et haec sunt species et genera rerum, et rationes
earum, quae in Deo videbit quilibet videns essentiam divinam. Cognoscere autem alia
singularia, et cogitata et facta eorum, non est de perfectione intellectus creati, nec ad hoc eius
naturale desiderium tendit: nec iterum cognoscere illa quae nondum sunt, sed fieri a Deo
possunt. Si tamen solus Deus videretur, qui est fons et principium totius esse et veritatis, ita
repleret naturale desiderium sciendi, quod nihil aliud quaereretur, et beatus esset. Unde dicit
Augustinus, V Confess.: Infelix homo qui scit omnia illa (scilicet creaturas), te autem nescit:
beatus autem qui te scit, etiam si illa nesciat. Qui vero te et illa novit, non propter illa beatior
est, sed propter te solum beatus. 
 
 ARTICULUS 9
 
Utrum ea quae videntur in Deo a videntibus divinam essentiam 
per aliquas similitudines videantur
 
 Ad nonum sic proceditur. Videtur quod ea quae videntur in Deo, a videntibus divinam essentiam
per aliquas similitudines videantur. 
1. Omnis enim cognitio est per assimilationem cognoscentis ad cognitum: sic enim intellectus in
actu fit intellectum in actu, et sensus in actu sensibile in actu, inquantum eius similitudine
informatur, ut pupilla similitudine coloris. Si igitur intellectus videntis Deum per essentiam
intelligat in Deo aliquas creaturas, oportet quod earum similitudinibus informetur. 
2. Praeterea, ea quae prius vidimus, memoriter tenemus. Sed Paulus, videns in raptu
essentiam Dei, ut dicit Augustinus XII Super Gen. ad litteram, postquam desiit essentiam Dei
videre, recordatus est multorum quae in illo raptu viderat: unde ipse dicit quod audivit arcana
verba, quae non licet homini loqui, II Cor. 12,4. Ergo oportet dicere quod aliquae similitudines
eorum quae recordatus est, in eius intellectu remanserint. Et eadem ratione, quando
praesentialiter videbat Dei essentiam, eorum quae in ipsa videbat, aliquas similitudines vel
species habebat. 
Sed contra est quod per unam speciem videtur speculum, et ea quae in speculo apparent. Sed
omnia sic videntur in Deo sicut in quodam speculo intelligibili. Ergo, si ipse Deus non videtur
per aliquam similitudinem, sed per suam essentiam; nec ea quae in ipso videntur, per aliquas
similitudines sive species videntur. 
Respondeo dicendum quod videntes Deum per essentiam, ea quae in ipsa essentia Dei vident, non
vident per aliquas species, sed per ipsam essentiam divinam intellectui eorum unitam. Sic enim
cognoscitur unumquodque, secundum quod similitudo eius est in cognoscente. Sed hoc contingit
dupliciter. Cum enim quaecumque uni et eidem sunt similia, sibi invicem sint similia, virtus
cognoscitiva dupliciter assimilari potest alicui cognoscibili. Uno modo, secundum se, quando
directe eius similitudine informatur: et tunc cognoscitur illud secundum se. Alio modo,
secundum quod informatur specie alicuius quod est ei simile: et tunc non dicitur res cognosci in
seipsa, sed in suo simili. Alia enim est cognitio qua cognoscitur aliquis homo in seipso, et alia
qua cognoscitur in sua imagine. Sic ergo, cognoscere res per earum similitudines in cognoscente
existentes, est cognoscere eas in seipsis, seu in propriis naturis: sed cognoscere eas prout
earum similitudines praeexistunt in Deo, est videre eas in Deo. Et hae duae cognitiones
differunt. Unde secundum illam cognitionem qua res cognoscuntur a videntibus Deum per
essentiam in ipso Deo, non videntur per aliquas similitudines alias; sed per solam essentiam
divinam intellectui praesentem, per quam et Deus videtur. 
Ad primum ergo dicendum quod intellectus videntis Deum assimilatur rebus quae videntur in
Deo, inquantum unitur essentiae divinae, in qua rerum omnium similitudines praeexistunt. 
Ad secundum dicendum quod aliquae potentiae cognoscitivae sunt, quae ex speciebus primo
conceptis alias formare possunt. Sicut imaginatio ex praeconceptis speciebus montis et auri,
format speciem montis aurei: et intellectus ex praeconceptis speciebus generis et differentiae,
format rationem speciei. Et similiter ex similitudine imaginis formare possumus in nobis
similitudinem eius cuius est imago. Et sic Paulus, vel quicumque alius videns Deum, ex ipsa
visione essentiae divinae potest formare in se similitudines rerum quae in essentia divina
videntur: quae remanserunt in Paulo etiam postquam desiit Dei essentiam videre. Ista tamen
visio, qua videntur res per huiusmodi species sic conceptas, est alia a visione qua videntur res
in Deo. 
 
ARTICULUS 10
 
 Utrum videntes Deum per essentiam simul videant omnia quae in ipso vident
 
 Ad decimum sic proceditur. Videtur quod videntes Deum per essentiam non simul videant omnia
quae in ipso vident. 
1. Quia, secundum Philosophum, contingit multa scire, intelligere vero unum. Sed ea quae
videntur in Deo, intelliguntur: intellectu enim videtur Deus. Ergo non contingit a videntibus
Deum simul multa videri in Deo. 
2. Praeterea, Augustinus dicit, VIII Super Gen. ad litteram, quod Deus movet creaturam
spiritualem per tempus, hoc est per intelligentiam et affectionem. Sed creatura spiritualis est
angelus, qui Deum videt. Ergo videntes Deum, successive intelligunt et afficiuntur: tempus
enim successionem importat. 
Sed contra est quod Augustinus dicit, ultimo De Trin.: non erunt volubiles nostrae cogitationes,
ab aliis in alia euntes atque redeuntes; sed omnem scientiam nostram uno simul conspectu
videbimus. 
Respondeo dicendum quod ea quae videntur in Verbo, non successive, sed simul videntur. Ad
cuius evidentiam considerandum est, quod ideo nos simul non possumus multa intelligere, quia
multa per diversas species intelligimus; diversis autem speciebus non potest intellectus unus
simul actu informari ad intelligendum per eas, sicut nec unum corpus potest simul diversis
figuris figurari. Unde contingit quod, quando aliqua multa una specie intelligi possunt, simul
intelliguntur: sicut diversae partes alicuius totius, si singulae propriis speciebus
intelligantur, successive intelliguntur, et non simul; si autem omnes intelligantur una specie
totius, simul intelliguntur. Ostensum est autem quod ea quae videntur in Deo, non videntur
singula per suas similitudines, sed omnia per unam essentiam Dei. Unde simul, et non
successive videntur. 
Ad primum ergo dicendum quod sic unum tantum intelligimus, inquantum una specie
intelligimus. Sed multa una specie intellecta, simul intelliguntur: sicut in specie hominis
intelligimus animal et rationale, et in specie domus parietem et tectum. 
Ad secundum dicendum quod angeli, quantum ad cognitionem naturalem, qua cognoscunt res per
species diversas eis inditas, non simul omnia cognoscunt: et sic moventur, secundum
intelligentiam, per tempus. Sed secundum quod vident res in Deo, simul eas vident. 
 
ARTICULUS 11
 
Utrum aliquis in hac vita possit videre Deum per essentiam
 
 Ad undecimum sic proceditur. Videtur quod aliquis in hac vita possit Deum per essentiam
videre. 
1. Dicit enim Iacob, Gen. 32,30: vidi Deum facie ad faciem. Sed videre facie ad faciem, est
videre per essentiam, ut patet per illud quod dicitur I Cor. 13,12: videmus nunc per speculum
et in aenigmate, tunc autem facie ad faciem. Ergo Deus in hac vita per essentiam videri potest. 
2. Praeterea, Num. 12,8, dicit Dominus de Moyse: ore ad os loquor ei, et palam, et non per
aenigmata et figuras, videt Deum. Sed hoc est videre Deum per essentiam. Ergo aliquis in statu
huius vitae potest Deum per essentiam videre. 
3. Praeterea, illud in quo alia omnia cognoscimus et per quod de aliis iudicamus, est nobis
secundum se notum. Sed omnia etiam nunc in Deo cognoscimus. Dicit enim Augustinus, XII
Conf.: Si ambo videmus verum esse quod dicis, et ambo videmus verum esse quod dico, ubi quaeso
illud videmus? Nec ego in te, nec tu in me: sed ambo in ipsa quae supra mentes nostras est,
incommutabili veritate. Idem etiam, in libro De vera religione, dicit quod secundum veritatem
divinam de omnibus iudicamus. Et XII De Trin., dicit quod rationis est iudicare de istis
corporalibus secundum rationes incorporales et sempiternas: quae nisi supra mentem essent,
incommutabiles profecto non essent. Ergo et in hac vita ipsum Deum videmus. 
4. Praeterea, secundum Augustinum, XII Super Gen. ad litt., visione intellectuali videntur ea
quae sunt in anima per suam essentiam. Sed visio intellectualis est de rebus intelligibilibus,
non per aliquas similitudines, sed per suas essentias, ut ipse ibidem dicit. Ergo, cum Deus sit
per essentiam suam in anima nostra, per essentiam suam videtur a nobis. 
Sed contra est quod dicitur Ex. 33,20: non videbit me homo et vivet. Glossa: Quandiu hic
mortaliter vivitur, videri per quasdam imagines Deus potest, sed per ipsam naturae suae
speciem non potest. 
Respondeo dicendum quod ab homine puro Deus videri per essentiam non potest, nisi ab hac vita
mortali separetur. Cuius ratio est quia, sicut supra dictum est, modus cognitionis sequitur
modum naturae rei cognoscentis. Anima autem nostra, quandiu in hac vita vivimus, habet esse
in materia corporali: unde naturaliter non cognoscit aliqua nisi quae habent formam in materia,
vel quae per huiusmodi cognosci possunt. Manifestum est autem quod per naturas rerum
materialium divina essentia cognosci non potest: ostensum est enim supra quod cognitio Dei per
quamcumque similitudinem creatam, non est visio essentiae ipsius. Unde impossibile est
animae hominis secundum hanc vitam viventis, essentiam Dei videre. Et huius signum est, quod
anima nostra, quanto magis a corporalibus abstrahitur, tanto intelligibilium abstractorum fit
capacior. Unde in somniis et alienationibus a sensibus corporis, magis divinae revelationes
percipiuntur, et praevisiones futurorum. Quod ergo anima elevetur usque ad supremum
intelligibilium, quod est essentia divina, esse non potest quandiu hac mortali vita utitur. 
Ad primum ergo dicendum quod, secundum Dionysium, 4 cap. Cael. hier. sic in Scripturis
dicitur aliquis Deum videsse, inquantum formatae sunt aliquae figurae, vel sensibiles vel
imaginariae, secundum aliquam similitudinem aliquod divinum repraesentantes. Quod ergo dicit
Iacob, vidi Deum facie ad faciem, referendum est, non ad ipsam divinam essentiam, sed ad
figuram in qua repraesentabatur Deus. Et hoc ipsum ad quandam prophetiae eminentiam
pertinet, ut videatur persona Dei loquentis, licet imaginaria visione; ut infra patebit, cum de
gradibus Prophetiae loquemur. Vel hoc dicit Iacob ad designandam quandam eminentiam
intelligibilis contemplationis, supra communem statum. 
Ad secundum dicendum quod, sicut Deus miraculose aliquid supernaturaliter in rebus corporeis,
operatur, ita etiam et supernaturaliter, et praeter communem ordinem, mentes aliquorum in
hac carne viventium, sed non sensibus carnis utentium, usque ad visionem suae essentiae
elevavit: ut dicit Augustinus, XII Super Gen. ad litt., et in libro De videndo Deum, de Moyse, qui
fuit magister Iudaeorum, et Paulo, qui fuit magister Gentium. Et de hoc plenius tractabitur,
cum de Raptu agemus. 
Ad tertium dicendum quod omnia dicimur in Deo videre, et secundum ipsum de omnibus iudicare,
inquantum per participationem sui luminis omnia cognoscimus et diiudicamus: nam et ipsum
lumen naturale rationis participatio quaedam est divini luminis; sicut etiam omnia sensibilia
dicimus videre et iudicare in sole, id est per lumen solis. Unde dicit Augustinus, I
Soliloquiorum: Disciplinarum spectamina videri non possunt, nisi aliquo velut suo sole
illustrentur, videlicet Deo. Sicut ergo ad videndum aliquid sensibiliter, non est necesse quod
videatur substantia solis, ita ad videndum aliquid intelligibiliter non est necessarium quod
videatur essentia Dei. 
Ad quartum dicendum quod visio intellectualis est eorum quae sunt in anima per suam essentiam
sicut intelligibilia in intellectu. Sic autem Deus est in anima beatorum, non autem in anima
nostra; sed per praesentiam, essentiam, et potentiam. 
 
 ARTICULUS 12
 
Utrum per rationem naturalem Deum in hac vita cognoscere possimus
 
 Ad duodecimum sic proceditur. Videtur quod per naturalem rationem Deum in hac vita
cognoscere non possimus. 
1. Dicit enim Boetius, in libro De consol., quod ratio non capit simplicem formam. Deus autem
maxime est simplex forma, ut supra ostensum est. Ergo ad eius cognitionem ratio naturalis
pervenire non potest. 
2. Praeterea, ratione naturali sine phantasmate nihil intelligit anima, ut dicitur in III De
anima. Sed Dei, cum sit incorporeus, phantasma in nobis esse non potest. Ergo cognosci non
potest a nobis cognitione naturali. 
3. Praeterea, cognitio quae est per rationem naturalem, communis est bonis et malis, sicut
natura eis communis est. Sed cognitio Dei competit tantum bonis: dicit enim Augustinus, I De
Trin., quod mentis humanae acies in tam excellenti luce non figitur, nisi per iustitiam fidei
emundetur. Ergo Deus per rationem naturalem cognosci non potest. 
Sed contra est quod dicitur Rom. 1,19: quod notum est Dei, manifestum est in illis, idest, quod
cognoscibile est de Deo per rationem naturalem. 
Respondeo dicendum quod naturalis nostra cognitio a sensu principium sumit: unde tantum se
nostra naturalis cognitio extendere potest, inquantum manuduci potest per sensibilia. Ex
sensibilibus autem non potest usque ad hoc intellectus noster pertingere, quod divinam
essentiam videat: quia creaturae sensibiles sunt effectus Dei virtutem causae non adaequantes. 
Unde ex sensibilium cognitione non potest tota Dei virtus cognosci: et per consequens nec eius
essentia videri. Sed quia sunt eius effectus a causa dependentes, ex eis in hoc perduci possumus,
ut cognoscamus de Deo an est; et ut cognoscamus de ipso ea quae necesse est ei convenire
secundum quod est prima omnium causa, excedens omnia sua causata. Unde cognoscimus de ipso
habitudinem ipsius ad creaturas, quod scilicet omnium est causa, et differentiam creaturarum
ab ipso, quod scilicet ipse non est aliquid eorum quae ab eo causantur; et quod haec non
removentur ab eo propter eius defectum, sed quia superexcedit. 
Ad primum ergo dicendum quod ratio ad formam simplicem pertingere non potest, ut sciat de ea
quid est: potest tamen de ea cognoscere, ut sciat an est. 
Ad secundum dicendum quod Deus naturali cognitione cognoscitur per phantasmata effectus sui. 
Ad tertium dicendum quod cognitio Dei per essentiam, cum sit per gratiam, non competit nisi
bonis: sed cognitio eius quae est per rationem naturalem, potest competere bonis et malis. Unde
dicit Augustinus, in libro Retractationum: Non approbo quod in oratione dixi, 'Deus, qui non nisi
mundos verum scire voluisti': responderi enim potest, multos etiam non mundos multa scire
vera, scilicet per rationem naturalem. 
 ARTICULUS 13
 
Utrum per gratiam habeatur altior cognitio Dei quam ea quae habetur 
 per rationem naturalem
 
 Ad decimumtertium sic proceditur. Videtur quod per gratiam non habeatur altior cognitio Dei,
quam ea quae habetur per naturalem rationem. 
1. Dicit enim Dionysius, in libro De mystica theologia, quod ille qui melius unitur Deo in hac
vita unitur ei sicut omnino ignoto: quod etiam de Moyse dicit, qui tamen excellentiam quandam
obtinuit in gratiae cognitione. Sed coniungi Deo ignorando de eo quid est, hoc contingit etiam per
rationem naturalem. Ergo per gratiam non plenius cognoscitur a nobis Deus, quam per
rationem naturalem. 
2. Praeterea, per rationem naturalem in cognitionem divinorum pervenire non possumus nisi
per phantasmata: sic etiam nec secundum cognitionem gratiae. Dicit enim Dionysius, 1 cap. De
Cael. hier., quod impossibile est nobis aliter lucere divinum radium, nisi varietate sacrorum
velaminum circumvelatum. Ergo per gratiam non plenius cognoscimus Deum, quam per
rationem naturalem. 
3. Praeterea, intellectus noster per gratiam fidei Deo adhaeret. Fides autem non videtur esse
cognitio: dicit enim Gregorius, in Homil., quod ea quae non videntur fidem habent, et non
agnitionem. Ergo per gratiam non additur nobis aliqua excellentior cognitio de Deo. 
Sed contra est quod dicit Apostolus, I Cor. 2,10: nobis revelavit Deus per Spiritum suum, illa
scilicet quae nemo principum huius saeculi novit, idest philosophorum, ut exponit Glossa. 
Respondeo dicendum quod per gratiam perfectior cognitio de Deo habetur a nobis, quam per
rationem naturalem. Quod sic patet. Cognitio enim quam per naturalem rationem habemus, duo
requirit: scilicet, phantasmata ex sensibilibus accepta, et lumen naturale intelligibile, cuius
virtute intelligibiles conceptiones ab eis abstrahimus. Et quantum ad utrumque, iuvatur
humana cognitio per revelationem gratiae. Nam et lumen naturale intellectus confortatur per
infusionem luminis gratuiti. Et interdum etiam phantasmata in imaginatione hominis
formantur divinitus, magis exprimentia res divinas, quam ea quae naturaliter a sensibilibus
accipimus; sicut apparet in visionibus prophetalibus. Et interdum etiam aliquae res sensibiles
formantur divinitus, aut etiam voces, ad aliquid divinum exprimendum; sicut in baptismo visus
est Spiritus Sanctus in specie columbae, et vox Patris audita est, hic est Filius meus dilectus. 
Ad primum ergo dicendum quod, licet per revelationem gratiae in hac vita non cognoscamus de
Deo quia est, et sic ei quasi ignoto coiungamur; tamen plenius ipsum cognoscimus, inquantum
plures et excellentiores effectus eius nobis demonstrantur; et inquantum ei aliqua attribuimus
ex revelatione divina, ad quae ratio naturalis non pertingit, ut Deum esse trinum et unum. 
Ad secundum dicendum quod ex phantasmatibus, vel a sensu acceptis secundum naturalem
ordinem, vel divinitus in imaginatione formatis, tanto excellentior cognitio intellectualis
habetur, quanto lumen intelligibile in homine fortius fuerit. Et sic per revelationem ex
phantasmatibus plenior cognitio accipitur, ex infusione divini luminis. 
Ad tertium dicendum quod fides cognitio quaedam est, inquantum intellectus determinatur per
fidem ad aliquod cognoscibile. Sed haec determinatio ad unum non procedit ex visione credentis,
sed a visione eius cui creditur. Et sic, inquantum deest visio, deficit a ratione cognitionis quae
est in scientia: nam scientia determinat intellectum ad unum per visionem et intellectum
primorum principiorum.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page