St. Thomas Aquinas: Summa Theologica, Prima Pars Quaestio LVI 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO LVI 
 
De cognitione angelorum ex parte rerum immaterialium 
 in tres articulos divisa 
 
 
 
 
 

Deinde quaeritur de cognitione angelorum ex parte rerum quas cognoscunt. Et primo de
cognitione rerum immaterialium; secundo, de cognitione rerum materialium. 
Circa primum quaeruntur tria. 
 
 Primo: utrum angelus cognoscat seipsum. 
 Secundo: utrum unus cognoscat alium. 
 Tertio: utrum angelus per sua naturalia cognoscat Deum. 
 
 ARTICULUS 1 
 
 Utrum angelus cognoscat seipsum 
 
Ad primum sic proceditur. Videtur quod angelus seipsum non cognoscat. 
 
1. Dicit enim Dionysius, 6 cap. Angel. hier., quod angeli ignorant proprias virtutes. Cognita
autem substantia, cognoscitur virtus. Ergo angelus non cognoscit suam essentiam. 
 
2. Praeterea, angelus est quaedam substantia singularis: alioquin non ageret, cum actus sint
singularium subsistentium. Sed nullum singulare est intelligibile. Ergo non potest intelligi. Et
ita, cum angelo non adsit nisi intellectiva cognitio, non poterit aliquis angelus cognoscere
seipsum. 
 
3. Praeterea, intellectus movetur ab intelligibili: quia intelligere est quoddam pati, ut dicitur
in III De anima. Sed nihil movetur aut patitur a seipso; ut in rebus corporalibus apparet. Ergo
angelus non potest intelligere seipsum. 
 
Sed contra est quod Augustinus dicit, II Super Gen. ad litt., quod angelus in ipsa sua
conformatione, hoc est illustratione veritatis, cognovit seipsum. 
 
Respondeo dicendum quod, sicut ex supra dictis patet, obiectum aliter se habet in actione quae
manet in agente, et in actione quae transit in aliquid exterius. Nam in actione quae transit in
aliquid exterius, obiectum sive materia in quam transit actus, est separata ab agente: sicut
calefactum a calefaciente, et aedificatum ab aedificante. Sed in actione quae manet in agente,
oportet ad hoc quod procedat actio, quod obiectum uniatur agenti: sicut oportet quod sensibile
uniatur sensui, ad hoc quod sentiat actu. Et ita se habet obiectum unitum potentiae ad huiusmodi
actionem, sicut forma quae est principium actionis in aliis agentibus: sicut enim calor est
principium formale calefactionis in igne, ita species rei visae est principium formale visionis
in oculo. 
Sed considerandum est quod huiusmodi species obiecti quandoque est in potentia tantum in
cognoscitiva virtute: et tunc est cognoscens in potentia tantum; et ad hoc quod actu cognoscat,
requiritur quod potentia cognoscitiva reducatur in actum speciei. Si autem semper eam actu
habeat, nihilominus per eam cognoscere potest absque aliqua mutatione vel receptione
praecedenti. Ex quo patet quod moveri ab obiecto non est de ratione cognoscentis inquantum est
cognoscens, sed inquantum est potentia cognoscens. 
Nihil autem differt, ad hoc quod forma sit principium actionis, quod ipsa forma sit alii
inhaerens, et quod sit per se subsistens: non enim minus calor calefaceret si esset per se
subsistens, quam calefacit inhaerens. 
Sic igitur et si aliquid in genere intelligibilium se habeat ut forma intelligibilis subsistens,
intellige seipsum. Angelus autem, cum sit immaterialis, est quaedam forma subsistens, et per
hoc intelligibilis actu. Unde sequitur quod per suam formam, quae est sua substantia, seipsum
intelligat. 
 
Ad primum ergo dicendum quod littera illa est antiquae translationis, quae corrigitur per
novam, in qua dicitur: praeterea et ipsos, scilicet angelos, cognovisse proprias virtutes; loco
cuius habebatur in alia translatione: et adhuc et eos ignorare proprias virtutes. Quamvis etiam
littera antiquae translationis salvari possit quantum ad hoc, quod angeli non perfecte cognoscunt
suam virtutem, secundum quod procedit ab ordine divinae sapientiae, quae est angelis
incomprehensibilis. 
 
Ad secundum dicendum quod singularium quae sunt in rebus corporalibus, non est intellectus,
apud nos, non ratione singularitatis, sed ratione materiae, quae est in eis individuationis
principium. Unde si aliqua singularia sunt sine materia subsistentia, sicut sunt angeli, illa
nihil prohibet intelligibilia esse actu. 
 
Ad tertium dicendum quod moveri et pati convenit intellectu secundum quod est in potentia. Unde
non habet locum in intellectu angelico; maxime quantum ad hoc quod intelligit seipsum. Actio
etiam intellectus non est eiusdem rationis cum actione quae in corporalibus invenitur, in aliam
materiam transeunte. 
 
 ARTICULUS 2 
 
 Utrum unus angelus alium cognoscat 
 
Ad secundum sic proceditur. Videtur quod unus angelus alium non cognoscat. 
 
1. Dicit enim Philosophus, in III De anima, quod si intellectus humanus haberet in se aliquam
naturam de numero naturarum rerum sensibilium, illa natura interius existens prohiberet
apparere extranea sicut etiam si pupilla esset colorata aliquo colore, non posset videre omnem
colorem. Sed sicut se habet intellectus humanus ad cognoscendas res corporeas, ita se habet
intellectus angelicus ad cognoscendas res immateriales. Cum igitur intellectus angelicus habeat
in se aliquam naturam determinatam de numero illarum naturarum, videtur quod alias
cognoscere non possit. 
 
2. Praeterea, in libro De causis dicitur quod omnis intelligentia scit quod est supra se,
inquantum est causata ab eo; et quod est sub se, inquantum est causa eius. Sed unus angelus non
est causa alterius. Ergo unus angelus non cognoscit alium. 
 
3. Praeterea, unus angelus non potest cognoscere alium per essentiam ipsius angeli
cognoscentis: cum omnis cognitio sit secundum rationem similitudinis; essentia autem angeli
cognoscentis non est similis essentiae angeli cogniti nisi in genere, ut ex supra dictis patet; unde
sequeretur quod unus angelus non haberet de alio cognitionem propriam, sed generalem tantum.
Similiter etiam non potest dici quod unus angelus cognoscat alium per essentiam angeli cogniti:
quia illud quo intellectus intelligit, est intrinsecum intellectui; sola autem Trinitas illabitur
menti. Similiter etiam dici non potest quod unus cognoscat alium per speciem: quia illa species
non differret ab angelo intellecto, cum utrumque sit immateriale. Nullo igitur modo videtur
quod unus angelus possit intelligere alium. 
 
4. Praeterea, si unus angelus intelligit alium, aut hoc esset per speciem innatam: et sic
sequeretur quod, si Deus nunc de novo crearet aliquem angelum, quod non posset cognosci ab his
qui nunc sunt. Aut per speciem acquisitam a rebus: et sic sequeretur quod angeli superiores non
possent cognoscere inferiores, a quibus nihil accipiunt. Nullo igitur modo videtur quod unus
angelus alium cognoscat. 
 
Sed contra est quod dicitur in libro De causis, quod omnis intelligentia scit res quae non
corrumpuntur. 
 
Respondeo dicendum quod, sicut Augustinus dicit, II Super Gen. ad litt., ea quae in Verbo Dei ab
aeterno praeextiterunt, dupliciter ab eo effluxerunt: uno modo, in intellectum angelicum; alio
modo, ut subsisterent in propriis naturis. In intellectum autem angelicum processerunt per
hoc, quod Deus menti angelicae impressit rerum similitudines, quas in esse naturali produxit.
In Verbo autem Dei ab aeterno extiterunt non solum rationes rerum corporalium, sed etiam
rationes omnium spiritualium creaturarum. Sic igitur unicuique spiritualium creaturarum a
Verbo Dei impressae sunt omnes rationes rerum omnium, tam corporalium quam spiritualium.
Ita tamen quod unicuique angelo impressa est ratio suae speciei secundum esse naturale et
intelligibile simul, ita scilicet quod in natura suae speciei subsisteret, et per eam se
intelligeret: aliarum vero naturarum, tam spiritualium quam corporalium, rationes sunt ei
impressae secundum esse intelligibile tantum, ut videlicet per huiusmodi species impressas,
tam creaturas corporales quam spirituales cognosceret. 
 
Ad primum ergo dicendum quod naturae spirituales angelorum ab invicem distinguuntur ordine
quodam, sicut supra dictum est. Et sic natura unius angeli non prohibet intellectum ipsius a
cognoscendis aliis naturis angelorum, cum tam superiores quam inferiores habeant affinitatem
cum natura eius, differentia existente tantum secundum diversos gradus perfectionis. 
 
Ad secundum dicendum quod ratio causae et causati non facit ad hoc quod unus angelus alium
cognoscat, nisi ratione similitudinis, inquantum causa et causatum sunt similia. Et ideo, si inter
angelos ponatur similitudo absque causalitate, remanebit in uno cognitio alterius. 
 
Ad tertium dicendum quod unus angelus cognoscit alium per speciem eius in intellectu suo
existentem, quae differt ab angelo cuius similitudo est, non secundum esse materiale et
immateriale, sed secundum esse naturale et intentionale. Nam ipse angelus est forma subsistens
in esse naturali: non autem species eius quae est in intellectu alterius angeli, sed habet ibi esse
intelligibile tantum. Sicut etiam et forma coloris in pariete habet esse naturale, in medio autem
deferente habet esse intentionale tantum. 
 
Ad quantum dicendum quod Deus unamquamque creaturam fecit proportionatam universo quod
facere disposuit. Et ideo, si Deus instituisset facere plures angelos vel plures naturas rerum,
plures species intelligibiles mentibus angelicis impressisset. Sicut si aedificator voluisset
facere maiorem domum, fecisset maius fundamentum. Unde eiusdem rationis est quod Deus
adderet aliquam creaturam universo, et aliquam speciem intelligibilem angelo. 
 
 ARTICULUS 3 
 
 Utrum angeli per sua naturalia Deum cognoscere possint 
 
Ad tertium sic proceditur. Videtur quod angeli per sua naturalia Deum cognoscere non possint. 
 
I. Dicit enim Dionysius, 1 cap. De div. nom., quod Deus est super omnes caelestes mentes
incomprehensibili virtute collocatus. Et postea subdit quod, quia est supra omnem substantiam,
ab omni cognitione est segregatus. 
 
2. Praeterea, Deus in infinitum distat ab intellectu angeli. Sed in infinitum distantia non
possunt attingi. Ergo videtur quod angelus per sua naturalia non possit Deum cognoscere. 
 
3. Praeterea, I Cor. 13,12 dicitur: Videmus nunc per speculum in aenigmate, tunc autem facie
ad faciem. Ex quo videtur quod sit duplex Dei cognitio: una, qua videtur per sui essentiam,
secundum quam dicitur videri facie ad faciem: alia, secundum quod videtur in speculo
creaturarum. Sed primam Dei cognitionem angelus habere non potuit per sua naturalia, ut
supra ostensum est. Visio autem specularis angelis non convenit: quia non accipiunt divinam
cognitionem a rebus sensibilibus, ut dicit Dionysius, 7 cap. De div. nom. Ergo angeli per sua
naturalia Deum cognoscere non possunt. 
 
Sed contra, angeli sunt potentiores in cognoscendo quam homines. Sed homines per sua naturalia
Deum cognoscere possunt; secundum illud Rom. 1,19: Quod notum est Dei, manifestum est in
illis. Ergo multo magis angeli. 
 
Respondeo dicendum quod angeli aliquam cognitionem de Deo habere possunt per sua naturalia. Ad
cuius evidentiam, considerandum est quod aliquid tripliciter cognoscitur. Uno modo, per
praesentiam suae essentiae in cognoscente, sicut si lux videatur in oculo: et sic dictum est quod
angelus intelligit seipsum. Alio modo, per praesentiam, suae similitudinis in potentia
cognoscitiva: sicut lapis videtur ab oculo per hoc quod similitudo eius resultat in oculo. Tertio
modo, per hoc quod similitudo rei cognitae non accipitur immediate ab ipsa re cognita, sed a re
alia in qua resultat: sicut cum videmus hominem in speculo. 
Primae igitur cognitioni assimilatur divina cognitio, qua per essentiam suam videtur. Et haec
cognitio Dei non potest adesse creaturae, alicui per sua naturalia, ut supra dictum est. Tertiae
autem cognitioni assimilatur cognitio qua nos cognoscimus Deum in via per similitudinem eius
in creaturis resultantem: secundum illud Rom. 1,20: Invisibilia Dei per ea quae facta sunt,
intellecta, conspiciuntur. Unde et dicimur Deum videre in speculo. Cognitio autem qua angelus
per sua naturalia cognoscit Deum, media est inter has duas; et similatur illi cognitioni qua
videtur res per speciem ab ea acceptam. Quia enim imago Dei est in ipsa natura angeli impressa
per suam essentiam, angelus Deum cognoscit, inquantum est similitudo Dei. Non tamen ipsam
essentiam Dei videt: quia nulla similitudo creata est sufficiens ad repraesentandam divinam
essentiam. Unde magis ista cognitio tenet se cum speculari: quia et ipsa natura angelica est
quoddam speculum divinam similitudinem repraesentans. 
 
Ad primum ergo dicendum quod Dionysius loquitur de cognitione comprehensionis, ut expresse
eius verba ostendunt. Et sic a nullo intellectu creato cognoscitur. 
 
Ad secundum dicendum quod propter hoc quod intellectus et essentia angeli in infinitum distant a
Deo, sequitur quod non possit ipsum comprehendere, nec per suam naturam eius essentiam
videre. Non tamen sequitur propter hoc, quod nullam eius cognitionem habere possit: quia sicut
Deus in infinitum distat ab angelo, ita cognitio quam Deus habet de seipso, in infinitum distat a
cognitione quam angelus habet de eo. 
 
Ad tertium dicendum quod cognitio quam naturaliter angelus habet de Deo, est media inter
utramque cognitionem: et tamen magis se tenet cum una, ut supra dictum est.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page