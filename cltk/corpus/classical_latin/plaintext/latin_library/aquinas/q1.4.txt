St. Thomas Aquinas: Summa Theologica, Prima Pars Quaestio IV 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO IV
 
De Dei perfectione
 
in tres articulos divisa 
 
 
 
 
 

Post considerationem divinae simplicitatis, de perfectione ipsius Dei dicendum est. Et quia
unumquodque, secundum quod perfectum est, sic dicitur bonum, primo agendum est de
perfectione divina; secundo de eius bonitate. 
Circa primum quaeruntur tria. 
 
 Primo: utrum Deus sit perfectus. 
 Secundo: utrum Deus sit universaliter perfectus, omnium in se perfectiones habens. 
 Tertio: utrum creaturae similes Deo dici possint. 
 
 ARTICULUS 1
 
Utrum Deus sit perfectus
 
 Ad primum sic proceditur. Videtur quod esse perfectum non conveniat Deo. 
1. Perfectum enim dicitur quasi totaliter factum. Sed Deo non convenit esse factum. Ergo nec
esse perfectum. 
2. Praeterea, Deus est primum rerum principium. Sed principia rerum videntur esse
imperfecta: semen enim est principium animalium et plantarum. Ergo Deus est imperfectus. 
3. Praeterea, ostensum est supra quod essentia Dei est ipsum esse. Sed ipsum esse videtur esse
imperfectissimum: cum sit communissimum, et recipiens omnium additiones. Ergo Deus est
imperfectus. 
Sed contra est quod dicitur Mt. 5,48: estote perfecti, sicut et Pater vester caelestis perfectus
est. 
Respondeo dicendum quod, sicut Philosophus narrat in XII Metaphys., quidam antiqui philosophi,
scilicet Pythagorici et Speusippus, non attribuerunt optimum et perfectissimum primo
principio. Cuius ratio est, quia philosophi antiqui consideraverunt principium materiale
tantum: primum autem principium materiale imperfectissimum est. Cum enim materia,
inquantum huiusmodi, sit in potentia, oportet quod primum principium materiale sit maxime in
potentia; et ita maxime imperfectum. 
Deus autem ponitur primum principium, non materiale, sed in genere causae efficientis: et hoc
oportet esse perfectissimum. Sicut enim materia, inquantum huiusmodi, est in potentia; ita
agens, in quantum huiusmodi, est in actu. Unde primum principium activum oportet maxime
esse in actu: et per consequens maxime esse perfectum. Secundum hoc enim dicitur aliquid esse
perfectum, secundum quod est actu: nam perfectum dicitur, cui nihil deest secundum modum
suae perfectionis. 
Ad primum ergo dicendum quod, sicut dicit Gregorius, balbutiendo ut possumus, excelsa Dei
resonamus: quod enim factum non est, perfectum proprie dici non potest. Sed quia in his quae
fiunt, tunc dicitur esse aliquid perfectum, cum de potentia educitur in actum; transumitur hoc
nomen perfectum, ad significandum omne illud cui non deest esse in actu, sive hoc habeat per
modum factionis, sive non. 
Ad secundum dicendum quod principium materiale, quod apud nos imperfectum invenitur, non
potest esse simpliciter primum, sed praeceditur ab alio perfecto. Nam semen, licet sit
principium animalis generati ex semine, tamen habet ante se animal vel plantam unde deciditur. 
Oportet enim ante id quod est in potentia, esse aliquid actu: cum ens in potentia non reducatur in
actum, nisi per aliquod ens in actu. 
Ad tertium dicendum quod ipsum esse est perfectissimum omnium: comparatur enim ad omnia ut
actus. Nihil enim habet actualitatem, nisi inquantum est: unde ipsum esse est actualitas omnium
rerum, et etiam ipsarum formarum. Unde non comparatur ad alia sicut recipiens ad receptum:
sed magis sicut receptum ad recipiens. Cum enim dico esse hominis, vel equi, vel cuiuscumque
alterius, ipsum esse consideratur ut formale et receptum: non autem ut illud cui competit esse. 
 
ARTICULUS 2
 
Utrum in Deo sint perfectiones omnium rerum
 
 Ad secundum sic proceditur. Videtur quod in Deo non sint perfectiones omnium rerum. 
1. Deus enim simplex est, ut ostensum est. Sed perfectiones rerum sunt multae et diversae. 
Ergo in Deo non sunt omnes perfectiones rerum. 
2. Praeterea, opposita non possunt esse in eodem. Sed perfectiones rerum sunt oppositae:
unaquaeque enim species perficitur per suam differentiam specificam; differentiae autem
quibus dividitur genus et constituuntur species, sunt oppositae. Cum ergo opposita non possint
simul esse in eodem, videtur quod non omnes rerum perfectiones sint in Deo. 
3. Praeterea, vivens est perfectius quam ens, et sapiens quam vivens: ergo et vivere est
perfectius quam esse, et sapere quam vivere. Sed essentia Dei est ipsum esse. Ergo non habet in
se perfectionem vitae et sapientiae, et alias huiusmodi perfectiones. 
Sed contra est quod dicit Dionysius, cap.5 De div. nom., quod Deus in uno existentia omnia
praehabet. 
Respondeo dicendum quod in Deo sunt perfectiones omnium rerum. Unde et dicitur universaliter
perfectus: quia non deest ei aliqua nobilitas quae inveniatur in aliquo genere, ut dicit
Commentator in V Metaphys. Et hoc quidem ex duobus considerari potest. 
Primo quidem, per hoc quod quidquid perfectionis est in effectu, oportet inveniri in causa
effectiva: vel secundum eandem rationem, si sit agens univocum, ut homo generat hominem; vel
eminentiori modo, si sit agens aequivocum, sicut in sole est similitudo eorum quae generantur
per virtutem solis. Manifestum est enim quod effectus praeexistit virtute in causa agente:
praeexistere autem in virtute causae agentis, non est praeexistere imperfectiori modo, sed
perfectiori; licet praeexistere in potentia causae materialis, sit praeexistere imperfectiori
modo: eo quod materia, inquantum huiusmodi, est imperfecta; agens vero, inquantum huiusmodi,
est perfectum. Cum ergo Deus sit prima causa effectiva rerum, oportet omnium rerum
perfectiones praeexistere in Deo secundum eminentiorem modum. Et hanc rationem tangit
Dionysius, cap. 5 De div. nom., dicens de Deo quod non hoc quidem est, hoc autem non est: sed
omnia est, ut omnium causa. 
Secundo vero, ex hoc quod supra ostensum est, quod Deus est ipsum esse per se subsistens: ex
quo oportet quod totam perfectionem essendi in se contineat. Manifestum est enim quod, si
aliquod calidum non habeat totam perfectionem calidi, hoc ideo est, quia calor non participatur
secundum perfectam rationem: sed si calor esset per se subsistens, non posset ei aliquid deesse
de virtute caloris. Unde, cum Deus sit ipsum esse subsistens nihil de perfectione essendi potest
ei deesse. Omnium autem perfectiones pertinent ad perfectionem essendi: secundum hoc enim
aliqua perfecta sunt, quod aliquo modo esse habent. Unde sequitur quod nullius rei perfectio Deo
desit. Et hanc etiam rationem tangit Dionysius, cap.5 De div. nom., dicens quod Deus non
quodammodo est existens, sed simpliciter et incircumscripte totum in seipso uniformiter esse
praeaccipit: et postea subdit quod ipse est esse subsistentibus. 
Ad primum ergo dicendum quod, sicut sol, ut dicit Dionysius, cap. 5 De div. nom., sensibilium
substantias et qualitates multas et differentes, ipse unus existens et uniformiter lucendo, in
seipso uniformiter praeaccipit; ita multo magis in causa omnium necesse est praeexistere
omnia secundum naturalem unionem. Et sic, quae sunt diversa et opposita in seipsis, in Deo
praeexistunt ut unum, absque detrimento simplicitatis ipsius. 
Et per hoc patet solutio ad secundum. 
Ad tertium dicendum quod, sicut in eodem capite idem Dionysius dicet, licet ipsum esse sit
perfectius quam vita, et ipsa vita quam ipsa sapientia, si considerentur secundum quod
distinguuntur ratione: tamen vivens est perfectius quam ens tantum, quia vivens etiam est ens;
et sapiens est ens et vivens. Licet igitur ens non includat in se vivens et sapiens, quia non
oportet quod illud quod participat esse, participet ipsum secundum omnem modum essendi:
tamen ipsum esse Dei includit in se vitam et sapientiam; quia nulla de perfectionibus essendi
potest deesse ei quod est ipsum esse subsistens. 
 
ARTICULUS 3
 
Utrum aliqua creatura possit esse similis Deo
 
 Ad tertium sic proceditur. Videtur quod nulla creatura possit esse similis Deo. 
1. Dicitur enim in Psalmo 85,8: non est similis tui in diis, Domine. Sed inter omnes creaturas,
excellentiores sunt quae dicuntur dii participative. Multo ergo minus aliae creaturae possunt
dici Deo similes. 
2. Praeterea, similitudo est comparatio quaedam. Non est autem comparatio eorum quae sunt
diversorum generum; ergo nec similitudo: non enim dicimus quod dulcedo sit similis albedini. 
Sed nulla creatura est eiusdem generis cum Deo, cum Deus non sit in genere, ut supra ostensum
est. Ergo nulla creatura est similis Deo. 
3. Praeterea, similia dicuntur quae conveniunt in forma. Sed nihil convenit cum Deo in forma:
nullius enim rei essentia est ipsum esse, nisi solius Dei. Ergo nulla creatura potest esse
similis Deo. 
4. Praeterea, in similibus est mutua similitudo: nam simile est simili simile. Si igitur aliqua
creatura est similis Deo, et Deus erit similis alicui creaturae. Quod est contra id quod dicitur
Is. 40,18: cui similem fecistis Deum? 
Sed contra est quod dicitur Gen. 1,26: Faciamus hominem ad imaginem et similitudinem
nostram; et I Io., 3,2: cum apparuerit, similes ei erimus. 
Respondeo dicendum quod, cum similitudo attendatur secundum convenientiam vel
communicationem in forma, multiplex est similitudo, secundum multos modos communicandi in
forma. Quaedam enim dicuntur similia, quae communicant in eadem forma secundum eandem
rationem, et secundum eundem modum: et haec non solum dicuntur similia, sed aequalia in sua
similitudine; sicut duo aequaliter alba, dicuntur similia in albedine. Et haec est perfectissima
similitudo. Alio modo dicuntur similia, quae communicant in forma secundum eandem rationem,
et non secundum eundem modum, sed secundum magis et minus; ut minus album dicitur simile
magis albo. Et haec est similitudo imperfecta. Tertio modo dicuntur aliqua similia, quae
communicant in eadem forma, sed non secundum eandem rationem; ut patet in agentibus non
univocis. Cum enim omne agens agat sibi simile inquantum est agens, agit autem unumquodque
secundum suam formam, necesse est quod in effectu sit similitudo formae agentis. Si ergo agens
sit contentum in eadem specie cum suo effectu, erit similitudo inter faciens et factum in forma,
secundum eandem rationem speciei; sicut homo generat hominem. Si autem agens non sit
contentum in eadem specie, erit similitudo, sed non secundum eandem rationem speciei: sicut ea
quae generantur ex virtute solis, accedunt quidem ad aliquam similitudinem solis, non tamen ut
recipiant formam solis secundum similitudinem speciei, sed secundum similitudinem generis. 
Si igitur sit aliquod agens, quod non in genere contineatur, effectus eius adhuc magis accedent
remote ad similitudinem formae agentis: non tamen ita quod participent similitudinem formae
agentis secundum eandem rationem speciei aut generis, sed secundum aliqualem analogiam, sicut
ipsum esse est commune omnibus. Et hoc modo illa quae sunt a Deo, assimilantur ei inquantum
sunt entia, ut primo et universali principio totius esse. 
Ad primum ergo dicendum quod, sicut dicit Dionysius cap. 9 De div. nom., cum sacra Scriptura
dicit aliquid non esse simile Deo, non est contrarium assimilationi ad ipsum. Eadem enim sunt
similia Deo et dissimilia: similia quidem secundum quod imitantur ipsum, prout contingit eum
imitari qui non perfecte imitabilis est; dissimilia vero, secundum quod deficiunt a sua causa;
non solum secundum intensionem et remissionem, sicut minus album deficit a magis albo; sed
quia non est convenientia nec secundum speciem nec secundum genus. 
Ad secundum dicendum quod Deus non se habet ad creaturas sicut res diversorum generum: sed
sicut id quod est extra omne genus, et principium omnium generum. 
Ad tertium dicendum quod non dicitur esse similitudo creaturae ad Deum propter
communicantiam in forma secundum eandem rationem generis et speciei: sed secundum
analogiam tantum; prout scilicet Deus est ens per essentiam, et alia per participationem. 
Ad quartum dicendum quod, licet aliquo modo concedatur quod creatura sit similis Deo, nullo
tamen modo concedendum est quod Deus sit similis creaturae: quia, ut dicit Dionysius cap. 9 De
div. nom., in his quae unius ordinis sunt, recipitur mutua similitudo, non autem in causa et
causato: dicimus enim quod imago sit similis homini, et non e converso. Et similiter dici potest
aliquo modo quod creatura sit similis Deo: non tamen quod Deus sit similis creaturae.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page