Carmina Henrici Waardenburg
		 

		 
		 
	 
	
 

 CARMINA HENRICI WAARDENBURG 
Scholae Franekeranae Rectoris
 
FRANEKERAE Apud DIONYSIUM ROMAR MDCCXCII.
 

 

 
 De Clycere 
 

 
Nuper ego, exoptans caram spectare puellam, 
  Improviso adii: (quidlibet audet amor.) 
Mane erat: hesternos Glycere incomposta capillos 
  Sederat albenti purpurea in tunica. 
Effulsit cum parte humeri sine tegmine collum, 
  Blandius a somno luminis arsit honor. 
Mollia laxarat vinclis vestigia. Quantum 
  Creverat e cultu simpliciore decor! 
Formosus varia pollex opus arte parabat, 
  Palladis arguto dignum opus ingenio. 
Qualem ubi deprendi, mirantia lumina pavi: 
  Ast illi roseus tinxerat ora pudor. 
Non secus a puero rubuit conspecta Diana, 
  Aut primum Nereo nata stupente Venus. 
O suavis rubor! o casto sub corde tumultus! 
  Quam sine te nullum est optima forma bonum! 
Est aliquid vidisse suam; at quater ille beatus, 
  Qui pariter vidit sic rubuisse suam! 
Haec si tanta mihi veniat geminata voluptas, 
  Glorier in terris gaudia ferre Deum.
 

 

 
 De Amore Desperato 
 

 
Ah miseri, quibus afflavit fallacibus alis, 
  Prodit & immiti quos Amor ille joco! 
Expertus loquor. Heu! tantos perferre dolores 
  Non possum: o saevas, o Puer, abde faces! 
Quum placide adspiras, te nil jucundius usquam; 
  Quum saevis, gravior non Jovis ira venit. 
Speravi meliora prius, vixique beatus 
  Donec formosae carus eram Glycerae. 
Jam mihi fingebam sociales vanus in annos 
  Gaudia, legitimo percipienda toro. 
Optabam dulces, carissima pignora, natos, 
  Matri delicias deliciasque patri; 
Nunc mihi, nunc illi blandos ridere vicissim, 
  Mox etiam balbo suaviter ore loqui. 
Irrita nunc austri vota abripuere tepentes. 
  Heu heu! pro dulci melle venena bibo. 
Spes mihi, (sic Glycere voluit) mortalibus illud 
  Supremum miseris perfugium, omnis abit. 
Omnis, io! spes omnis abit? Haec vera minata est? 
  Ah! facite, o Superi, fallat ut illa semel! 
Quam vellem, nostros quantumvis sperneret aestus, 
  Celâsset durum nonnihil ipsa animum! 
Aut ego, ne effugerent tam tristia verba, loquentis 
  Clausissem opposita providus ora manu! 
Certe nunc etiam spes, quamquam vana, maneret, 
  Molliret miseros quaelibet illa dies. 
Nunc mihi mors umbraeque placent: mors una voluptas, 
  Obruat aeternis haec mala dum nebulis. 
Ire lubet, qua non hominum pecudumve recessus, 
  Qua videar mutis manibus ire comes. 
Vivere quid cupiam? Tamen ag! non cernere posthac, 
  Quae mihi forma oculos abstulit una meos; 
Non dare, quos referat blando mihi lumine, nutus; 
  Dulcia non coram mutua verba loqui; 
Non formosa iterum contingere colla lacertis; 
  Ponere nec roseis posse animam labiis; 
Quo miser haec animo patiar? Quo tempore demens 
  Sperem me tantis posse carere bonis? 
Nec mihi mors, nec vita placet: feror huc atque illuc, 
  Ceu folia hiberno torta volant borea. 
Sed, quoniam sic fata jubent mea, vivere pergam, 
  Seu potius saevo pergam in amore mori; 
Et, quoties fortuna velit, blanda ora tuebor, 
  Quae revocent animum visa subinde meum. 
Quin etiam avertat vultus, spectare juvabit 
  Aversam, & gressu membra decora levi. 
Spectabo, & tantos mecum venerabor honores, 
  Dum mihi miranti mollia corda tremunt. 
Interea, si forte aliquid male nescius egi, 
  Cur mihi se facilem cara puella neget, 
Continuis fungar precibus, lacrymisque piabo, 
  Et, si qua est gravior poena dolore meo. 
Vis mihi nunc omnes risusque jocique valete; 
  Quaerite, quos placido respicit ore Venus. 
Me decet in tacitis abscondere luctibus annos, 
  Moestaque subjecto deprimere ora sinu. 
At, Glycere, postquam mihi cura resolverit artus, 
  Fac, lacryma in tumulum depluat uda meum. 
Hinc gaudebit amor, tristi mansurus in umbra, 
  Ceu nova consperso lilia rore solent. 

 

 
 
 
	 Neo-Latin 
	 The Latin Library 
	 The Classics Page