Donatus: Ars Minor
		 

		 
		 
	 
	
 

 DE PARTIBUS ORATIONIS ARS MINOR AELII DONATI
 

 

 
 partes orationis quot sunt? octo.
 

 
 quae?
 nomen pronomen uerbum aduerbium participium coniunctio
praepositio interiectio.
 

 

 
 DE NOMINE 
 

 
 nomen quid est?
 pars orationis cum casu corpus aut rem proprie communiterue
significans.
 

 
 nomini quot accidunt?
 sex.
 

 
 quae?
 qualitas comparatio genus numerus figura casus.
 

 
 qualitas nominum in quo est?
 bipertita est: aut enim unius nomen est et proprium dicitur,
aut multorum appellatiuum.
 

 
 comparationis gradus quot sunt?
 tres.
 

 
 qui?
 positiuus, ut doctus, comparatiuus, ut doctior, superlatiuus,
ut doctissimus.
 

 
 quae nomina comparantur?
 appellatiua dumtaxat qualitatem aut quantitatem significantia.
 

 
 comparatiuus gradus cui casui seruit?
 ablatiuo sine praepositione: dicimus enim doctior
illo .
 

 
 superlatiuus cui?
 genetiuo tantum plurali: dicimus enim doctissimus
poetarum .
 

 
 genera nominum quot sunt?
 quattuor.
 

 
 quae?
 masculinum, ut hic magister , femininum, ut haec
Musa , neutrum, ut hoc scamnum , commune, ut hic et
 haec sacerdos . est praeterea trium generum, quod omne dicitur,
ut hic et haec et hoc felix ; est epicoenon,
id est promiscuum, ut passer aquila .
 

 
 numeri nominum quot sunt?
 duo.
 

 
 qui?
 singularis, ut hic magister , pluralis, ut 
hi magistri .
 

 
 figurae nominum quot sunt?
 duae.
 

 
 quae?
 simplex, ut decens potens , composita, ut 
indecens impotens .
 

 
 quibus modis nomina componuntur?
 quattuor: ex duobus integris, ut suburbanus ; ex
duobus corruptis, ut efficax municeps ; ex integro et corrupto,
ut insulsus ; ex corrupto et integro, ut nugigerulus ;
aliquando ex compluribus, ut inexpugnabilis imperterritus .
 

 
 casus nominum quot sunt?
 sex.
 

 
 qui?
 nominatiuus genetiuus datiuus accusatiuus uocatiuus ablatiuus.
per hos omnium generum nomina pronomina participia declinantur hoc modo:
 magister nomen appellatiuum generis masculini numeri singularis
figurae simplicis casus nominatiui et uocatiui, quod declinabitur sic:
nominatiuo hic magister , genetiuo huius magistri , datiuo
 huic magistro , accusatiuo hunc magistrum , &lt;uocatiuo
 o magister &gt;, ablatiuo ab hoc magistro ; et pluraliter
nominatiuo hi magistri , genetiuo horum magistrorum ,
datiuo his magistris , accusatiuo hos magistros , uocatiuo
 o magistri , ablatiuo ab his magistris . Musa 
nomen appellatiuum generis feminini numeri singularis figurae simplicis
casus nominatiui et uocatiui, quod declinabitur sic: nominatiuo 
haec Musa , genetiuo huius Musae , datiuo huic Musae ,
accusatiuo hanc Musam , uocatiuo o Musa , ablatiuo 
ab hac Musa ; et pluraliter nominatiuo hae Musae , genetiuo
 harum Musarum , datiuo his Musis , accusatiuo has
Musas , uocatiuo o Musae , ablatiuo ab his Musis . 
scamnum nomen appellatiuum generis neutri numeri singularis figurae
simplicis casus nominatiui accusatiui et uocatiui, quod declinabitur sic:
nominatiuo hoc scamnum , genetiuo huius scamni , datiuo
 huic scamno , accusatiuo hoc scamnum , uocatiuo o
scamnum , ablatiuo ab hoc scamno ; et pluraliter nominatiuo
 haec scamna , genetiuo horum scamnorum , datiuo his
scamnis , accusatiuo haec scamna , uocatiuo o scamna ,
ablatiuo ab his scamnis . sacerdos nomen appellatiuum
generis communis numeri singularis figurae compositae casus nominatiui
et uocatiui, quod declinabitur sic: nominatiuo hic et 
haec sacerdos , genetiuo huius sacerdotis , datiuo huic
sacerdoti , accusatiuo hunc et hanc sacerdotem , uocatiuo
 o sacerdos , ablatiuo ab ho et ab hac sacerdote ; et
pluraliter nominatiuo hi et hae sacerdotes , genetiuo 
horum et harum sacerdotum , datiuo his sacerdotibus ,
accusatiuo hos et has sacerdotes , uocatiuo o
sacerdotes , ablatiuo ab his sacerdotibus . felix nomen
appellatiuum generis omnis numeri singularis figurae simplicis casus
nominatiui et uocatiui, quod declinabitur sic: nominatiuo hic et
 haec et hoc felix , genetiuo huius felicis , datiuo
 huic felici , accusatiuo hunc et hanc felicem 
et hoc felix , uocatiuo o felix , ablatiuo ab hoc 
et ab hac et ab hoc felice uel felici ; et pluraliter
nominatiuo hi et hae felices et haec felicia ,
genetiuo horum et harum et horum felicium , datiuo
 his felicibus , accusatiuo hos et has felices et
 haec felicia , uocatiuo o felices et o felicia ,
ablatiuo ab his felicibus .
 

 
 quaecumque nomina ablatiuo casu singulari a uel o 
fuerint terminata genetiuum pluralem in quid mittunt?
 in rum , datiuum et ablatiuum in is .
 

 
 quaecumque nomina ablatiuo casu singulari e uel i 
uel u fuerint terminata genetiuum pluralem in quid mittunt?
 si e correpta fuerit, in um ; si producta,
in rum ; si i fuerit, in ium ; si u ,
in uum geminata u littera.
 

 
 datiuum et ablatiuum in quid mittunt?
 in bus omnia.
 

 

 
 DE PRONOMINE 
 

 
 pronomen quid est?
 pars orationis, quae pro nomine posita tantundem paene
significat personamque interdum recipit.
 

 
 pronomini quot accidunt?
 sex.
 

 
 quae?
 qualitas genus numerus figura persona casus.
 

 
 qualitas pronominum in quo est?
 bipertita est: aut enim finita sunt pronomina aut infinita.
 

 
 quae sunt finita?
 quae recipiunt personas, ut ego tu ille .
 

 
 quae sunt infinita?
 quae non recipiunt personas, ut quis quae quod .
 

 
 genera pronominum quae sunt?
 eadem fere quae et nominum: masculinum, ut quis ,
femininum, ut quae , neutrum, ut quod , commune, ut 
qualis talis , trium generum, ut ego tu .
 

 
 numeri pronominum quot sunt?
 duo.
 

 
 qui?
 singularis, ut hic , pluralis, ut hi .
 

 
 figurae pronominum quot sunt?
 duae.
 

 
 quae?
 simplex, ut quis , composita, ut quisquis .
 

 
 personae pronominum quot sunt?
 tres.
 

 
 quae?
 prima, ut ego , secunda, ut tu , tertia,
ut ille .
 

 
 casus item pronominum quot sunt?
 sex, quem ad modum et nominum, per quos omnium generum
pronomina inflectuntur hoc modo. ego pronomen finitum
generis omnis numeri singularis figurae simplicis personae primae
casus nominatiui, quod declinabitur sic: ego mei uel mis
mihi me &lt;o ego&gt; a me , et pluraliter nos nostrum uel 
nostri nobis nos o &lt;nos&gt; a nobis : personae secundae generis omnis
numeri singularis tu tui uel tis tibi te o &lt;tu&gt; a te ,
et pluraliter uos uestrum uel uestri uobis uos o &lt;uos&gt; a uobis :
personae tertiae generis masculini numeri singularis ille illius illi
illum ab illo , et pluraliter illi illorum illis illos ab illis ;
generis feminini numeri singularis illa illius illi illam ab illa ,
et pluraliter illae illarum illis illas ab illis ; generis neutri
numeri singularis illud illius illi illud ab illo , et pluraliter
 illa illorum illis illa ab illis . minus quam finita generis
masculini numeri singularis ipse ipsius ipsi ipsum &lt;o ipse&gt; ab
ipso , et pluraliter ipsi ipsorum ipsis ipsos &lt;o ipsi&gt; ab ipsis ;
generis feminini numeri singularis ipsa ipsius ipsi ipsam &lt;o ipsa&gt;
ab ipsa , et pluraliter ipsae ipsarum ipsis ipsas &lt;o ipsae&gt; ab
ipsis ; generis neutri numeri singularis ipsum ipsius ipsi ipsum
&lt;o ipsum&gt; ab ipso , et pluraliter ipsa ipsorum ipsis ipsa 
ab ipsis . item minus quam finita generis masculini numeri singularis
 iste istius isti istum ab isto , et pluraliter isti istorum
istis istos ab istis ; generis feminini numeri singularis ista
istius isti istam ab ista , et pluraliter istae istarum istis ista
ab istis . item articulare praepositiuum uel demonstratiuum generis
masculini numeri singularis hic huius huic hunc o &lt;hic&gt; ab hoc ,
et pluraliter hi horum his hos o &lt;hi&gt; ab his ; generis feminini
numeri singularis haec huius huic hanc o &lt;haec&gt; ab hac , et
pluraliter hae harum his has o &lt;hae&gt; ab his ; generis neutri numeri
singularis hoc huius huic hoc o &lt;hoc&gt; ab hoc , et pluraliter 
haec horum his haec o &lt;haec&gt; ab his . item subiunctiuum uel relatiuum
generis masculini numeri singularis is eius ei eum ab eo , et
pluraliter ei eorum eis eos ab eis ; generis feminini numeri
singularis ea eius ei eam ab ea , et pluraliter eae earum
eis eas ab eis ; generis neutri numeri singularis id eius ei id
ab eo , et pluraliter ea eorum eis ea ab eis . item infinita
generis masculini numeri singularis quis cuius cui quem a quo 
uel a qui , et pluraliter qui quorum quis uel quibus
quos a quis uel a quibus ; generis feminini numeri singularis
 quae cuius cui quam a qua uel a qui , et pluraliter 
quae quarum quis uel quibus quas a quis uel a quibus ;
generis neutri numeri singularis quod cuius cui quod a quo uel
 a qui , et pluraliter quae quorum quis uel quibus
quae a quis uel a quibus . item possessiua finita ad aliquid
dicta ex utraque parte singularia generis masculini meus mei meo
meum o &lt;mi&gt; a meo , et pluraliter ex altera parte mei meorum meis
meos o &lt;mei&gt; a meis ; generis feminini numeri singularis mea meae
meae meam o &lt;mea&gt; a mea , et pluraliter meae mearum meis meas
o &lt;meae&gt; a meis ; generis neutri numeri singularis meum mei meo
meum o &lt;meum&gt; a meo , et pluraliter mea meorum meis mea o 
a meis : personae secundae generis masculini numeri singularis 
tuus tui tuo tuum a tuo et pluraliter tui tuorum tuis tuos a
tuis ; generis feminini numeri singularis tua tuae tuae tuam
a tua , et pluraliter tuae tuarum tuis tuas a tuis ; generis
neutri numeri singularis tuum tui tuo tuum a tuo , et pluraliter
 tua tuorum tuis tua a tuis : personae tertiae generis masculini
numeri singularis suus sui suo suum a suo , et pluraliter 
sui suorum suis suos a suis ; generis feminini numeri singularis 
sua suae suae suam a sua , et pluraliter suae suarum suis suas a
suis ; generis neutri numeri singularis suum sui suo suum a suo ,
et pluraliter sua suorum suis sua a suis . item possessiua finita
ad aliquid dicta ex altera parte pluralia generis masculini noster
nostri nostro nostrum o &lt;noster&gt; a nostro , et pluraliter ex utraque
parte nostri nostrorum nostris nostros o &lt;nostri&gt; a nostris ;
generis feminini numeri singularis nostra nostrae nostrae nostram
o &lt;nostra&gt; a nostra , et pluraliter nostrae nostrarum nostris
nostras o &lt;nostrae&gt; a nostris ; generis neutri numeri singularis 
nostrum nostri nostro nostrum o &lt;nostrum&gt; a nostro , et pluraliter
 nostra nostrorum nostris nostra o &lt;nostra&gt; a nostris : personae
secundae generis masculini numeri singularis uester uestri uestro
uestrum a uestro , et pluraliter uestri uestrorum uestris uestros a
uestris generis feminini numeri singularis uestra uestrae uestrae
uestram a uestra , et pluraliter uestrae uestrarum uestris uestras
a uestris ; generis neutri numeri singularis uestrum uestri uestro
uestrum a uestro , et pluraliter uestra uestrorum uestris uestra
a uestris .
 

 
 da horum composita.
 egomet, tute, illic, istic, idem masculino genere
productum, neutro correptum, quisquis, quisnam, quispiam aliquis 
et cetera.
 

 

 
 DE VERBO 
 

 
 uerbum quid est?
 pars orationis cum tempore et persona sine casu aut agere
aliquid aut pati aut neutrum significans.
 

 
 uerbo quot accidunt?
 septem.
 

 
 quae?
 qualitas coniugatio genus numerus figura tempus persona.
 

 
 qualitas uerborum in quo est?
 in modis et in formis.
 

 
 modi qui sunt?
 indicatiuus, ut lego , imperatiuus, ut lege ,
optatiuus, ut utinam legerem , coniunctiuus, ut cum legam ,
infinitiuus, ut legere , impersonalis, ut legitur .
 

 
 formae uerborum quot sunt?
 quattuor.
 

 
 quae?
 perfecta, ut lego , meditatiua, ut lecturio ,
frequentatiua, ut lectito , inchoatiua, ut feruesco
calesco .
 

 
 coniugationes uerborum quot sunt?
 tres.
 

 
 quae?
 prima secunda tertia.
 

 
 prima quae est?
 quae indicatiuo modo tempore praesenti numero singulari
secunda persona uerbo actiuo et neutrali a productam habet
ante nouissimam litteram, passiuo communi et deponenti ante nouissimam
syllabam, ut amo amas, amor amaris ; et futurum tempus eiusdem
modi in bo et in bor syllabam mittit, ut amo amabo,
amor amabor .
 

 
 secunda quae est?
 quae indicatiuo modo tempore praesenti numero singulari
secunda persona uerbo actiuo et neutrali e productam habet
ante nouissimam litteram, passiuo communi et deponenti ante nouissimam
syllabam, ut doceo doces, doceor doceris ; et futurum tempus
eiusdem modi in bo et in bor syllabam mittit, ut 
doceo docebo, doceor docebor .
 

 
 tertia quae est?
 quae indicatiuo modo tempore praesenti numero singulari
secunda persona uerbo actiuo et neutrali i correptam uel i 
productam habet ante nouissimam litteram, passiuo communi et deponenti
pro i littera e correptam uel i productam habet
ante nouissimam syllabam, ut lego legis, legor legeris, audio
audis, audior audiris ; et futurum tempus eiusdem modi in am 
et in ar syllabam mittit, ut lego legam, legor legar, audio
audiam, audior audiar . haec in imperatiuo et in infinitiuo statim
discerni possunt, utrum i littera correpta sit an producta. nam
correpta i littera in e conuertitur; producta si fuerit,
non mutatur.
 

 
 quando tertia coniugatio futurum tempus non in am tantum
sed etiam in bo mittit?
 interdum, cum i litteram non correptam habuerit sed
productam, ut eo is ibo, queo quis quibo .
 

 
 genera uerborum quot sunt?
 quinque.
 

 
 quae?
 actiua passiua neutra deponentia communia.
 

 
 actiua quae sunt?
 quae in o desinunt et accepta r littera
faciunt ex se passiua, ut lego legor .
 

 
 passiua quae sunt?
 quae in r desinunt et ea dempta redeunt in actiua,
ut legor lego .
 

 
 neutra quae sunt?
 quae in o desinunt, ut actiua, sed accepta 
r littera Latina non sunt, ut sto curro : stor curror 
non dicimus.
 

 
 deponentia quae sunt?
 quae in r desinunt, ut passiua, sed ea dempta Latina
non sunt, ut luctor loquor .
 

 
 communia quae sunt?
 quae in r desinunt, ut deponentia, sed in duas formas
cadunt, patientis et agentis, ut osculor criminor : dicimus enim
 osculor te et osculor a te , criminor te et 
criminor a te .
 

 
 numeri uerborum quot sunt?
 duo.
 

 
 qui?
 singularis, ut lego , pluralis, ut legimus .
 

 
 figurae uerborum quot sunt?
 duae.
 

 
 quae?
 simplex, ut lego , composita, ut neglego .
 

 
 tempora uerborum quot sunt?
 tria.
 

 
 quae?
 praesens, ut lego , praeteritum, ut legi ,
futurum, ut legam .
 

 
 quot sunt tempora in declinatione uerborum?
 quinque.
 

 
 quae?
 praesens, ut lego , praeteritum imperfectum, ut
 legebam , praeteritum perfectum, ut legi , praeteritum
plusquamperfectum, ut legeram , futurum, ut legam .
 

 
 personae uerborum quot sunt?
 tres.
 

 
 quae?
 prima, ut lego , secunda, ut legis , tertia,
ut legit .
 

 
 da declinationem uerbi actiui.
 lego uerbum actiuum indicatiuo modo dictum temporis
praesentis numeri singularis figurae simplicis personae primae
coniugationis tertiae correptae, quod declinabitur sic: lego
legis legit et pluraliter legimus legitis legunt : eodem
modo tempore praeterito imperfecto legebam legebas legebat ,
et pluraliter legebamus legebatis legebant : eodem modo tempore
praeterito perfecto legi legisti legit , et pluraliter 
legimus legistis legerunt uel legere : eodem modo tempore
praeterito plusquamperfecto legeram legeras legerat , et
pluraliter legeramus legeratis legerant : eodem modo tempore
futuro legam leges leget , et pluraliter legemus legetis
legent . imperatiuo modo tempore praesenti ad secundam et tertiam
personam lege uel legas legat , et pluraliter legamus
legite uel legatis legant : eodem modo tempore futuro 
legito uel legas legito uel legat , et pluraliter
 legamus legitote uel legatis legant uel legunto 
uel leguntote . optatiuo modo tempore praesenti et praeterito
imperfecto utinam legerem legeres legeret et pluraliter 
utinam legeremus legeretis legerent : eodem modo tempore praeterito
perfecto et plusquamperfecto utinam legissem legisses legisset ,
et pluraliter utinam legissemus legissetis legissent : eodem modo
tempore futuro utinam legam legas legat , et pluraliter utinam
legamus legatis legant . coniunctiuo modo tempore praesenti cum
legam legas legat , et pluraliter cum legamus legatis legant :
eodem modo tempore praeterito imperfecto cum legerem legeres
legeret , et pluraliter cum legeremus legeretis legerent : eodem
modo tempore praeterito perfecto cum legerim legeris legerit , et
pluraliter cum legerimus legeritis legerint : eodem modo tempore
praeterito plusquamperfecto cum legissem legisses legisset ,
et pluraliter cum legissemus legissetis legissent : eodem modo
tempore futuro cum legero legeris legerit , et pluraliter 
cum legerimus legeritis legerint . infinitiuo modo numeris et personis
tempore praesenti et praeterito imperfecto legere , praeterito
perfecto et plusquamperfecto legisse , futuro lectum ire 
uel lecturum esse . uerbo impersonali tempore praesenti legitur,
praeterito imperfecto legebatur , praeterito perfecto lectum
est uel lectum fuit , praeterito plusquamperfecto lectum
erat uel lectum fuerat , futuro legetur . gerundia
uel participialia uerba sunt haec, legendi legendo legendum
lectum lectu . participia trahuntur a uerbo actiuo duo, praesentis
temporis et futuri, praesentis legens , futuri lecturus .
 legor uerbum passiuum indicatiuo modo dictum temporis praesentis
numeri singularis figurae simplicis personae primae coniugationis tertiae
correptae, quod declinabitur sic: legor legeris uel legere
legitur , et pluraliter legimur legimini leguntur : eodem modo
tempore praeterito imperfecto legebar legebaris uel legebare
legebatur , et pluraliter legebamur legebamini legebantur :
eodem modo tempore praeterito perfecto lectus sum es est , et
pluraliter lecti sumus estis sunt ; et ulteriore modo lectus
fui fuisti fuit , et pluraliter lecti fuimus fuistis fuerunt 
uel fuere : eodem modo tempore praeterito plusquamperfecto 
lectus eram eras erat , et pluraliter lecti eramus eratis erant ;
et ulteriore modo lectus fueram fueras fuerat , et pluraliter 
lecti fueramus fueratis fuerant : eodem modo tempore futuro legar
legeris uel legere legetur , et pluraliter legemur legemini
legentur , imperatiuo modo tempore praesenti ad secundam et tertiam
personam legere uel legaris legatur , et pluraliter 
legamur legimini uel legamini legantur . eodem modo tempore
futuro legitor uel legaris legitor uel legatur ,
et pluraliter legamur legimini uel legiminor legantur uel
 leguntor . optatiuo modo tempore praesenti et praeterito imperfecto
 utinam legerer legereris uel legerere legeretur , et
pluraliter utinam legeremur legeremini legerentur : eodem modo
tempore praeterito perfecto et plusquamperfecto utinam lectus essem
esses esset , et pluraliter utinam lecti essemus essetis essent ,
et ulteriore modo utinam lectus fuissem fuisses fuisset , et
pluraliter utinam lecti fuissemus fuissetis fuissent : eodem modo
tempore futuro utinam legar legaris uel legare legatur ,
et pluraliter utinam legamur legamini legantur . coniunctiuo modo
tempore praesenti cum legar legaris uel legare legatur ,
et pluraliter cum legamur legamini legantur : eodem modo tempore
praeterito imperfecto cum legerer legereris uel legerere
legeretur , et pluraliter cum legeremur legeremini legerentur :
eodem modo tempore praeterito perfecto cum lectus sim sis sit ,
et pluraliter cum lecti simus sitis sint ; et ulteriore modo 
cum lectus fuerim fueris fuerit , et pluraliter cum lecti fuerimus
fueritis fuerint : eodem modo tempore praeterito plusquamperfecto
 cum lectus essem esses esset , et pluraliter cum lecti
essemus essetis essent ; et ulteriore modo cum lectus fuissem
fuisses fuisset , et pluraliter cum lecti fuissemus fuissetis
fuissent ; eodem modo tempore futuro cum lectus ero eris erit ,
et pluraliter cum lecti erimus eritis erint , et ulteriore modo
 cum lectus fuero fueris fuerit , et pluraliter cum lecti
fuerimus fueritis fuerint . infinitiuo modo numeris et personis
tempore praesenti et praeterito imperfecto legi , praeterito
perfecto et plusquamperfecto lectum esse uel fuisse ,
futuro lectum iri . participia trahuntur a uerbo passiuo duo,
praeteriti temporis et futuri, praeteriti lectus , futuri 
legendus . actiui uerbi regulam neutrale uerbum sequitur, passiui
commune et deponens.
 

 

 
 DE ADVERBIO 
 

 
 aduerbium quid est?
 pars orationis, quae adiecta uerbo significationem eius
explanat atque implet.
 

 
 aduerbio quot accidunt?
 tria.
 

 
 quae?
 significatio comparatio figura.
 

 
 significatio aduerbiorum in quo est?
 quia sunt aut loci aduerbia aut temporis aut numeri aut
negandi aut affirmandi aut demonstrandi aut optandi aut hortandi aut
ordinis aut interrogandi aut similitudinis aut qualitatis aut quantitatis
aut dubitandi aut personalia aut uocandi aut respondendi aut separandi
aut iurandi aut eligendi aut congregandi aut prohibendi aut euentus
aut comparandi.
 

 
 da aduerbia loci.
 ut hic uel ibi , intus uel 
foris , illic uel inde .
 

 
 da temporis.
 ut hodie nuper aliquando ; numeri, ut semel
bis ; negandi, ut non ; affirmandi, ut etiam quinni ;
demonstrandi, ut en ecce ; optandi, ut utinam ; hortandi,
ut eia ; ordinis, ut deinde ; interrogandi, ut cur
quare quamobrem ; similitudinis, ut quasi ceu ; qualitatis, ut
 docte pulchre ; quantitatis, ut multum parum ; dubitandi,
ut forsitan fortasse ; personalia, ut mecum tecum secum
nobiscum uobiscum ; uocandi, ut heus ; respondendi, ut 
heu ; separandi, ut seorsum ; iurandi, ut edepol, ecastor,
hercle, medius fidius ; eligendi, ut potius immo ; congregandi,
ut simul una ; prohibendi, ut ne ; euentus, ut forte
fortuitu ; comparandi, ut magis uel tam .
 

 
 comparatio aduerbiorum in quo est?
 in tribus gradibus comparationis, positiuo comparatiuo
superlatiuo.
 

 
 da aduerbium positiui gradus.
 ut docte ; comparatiui, ut doctius ;
superlatiui, ut doctissime . magis doctius et tam
doctissime non dicimus, quia magis et tam positiuo
gradui tantum iungitur, licet ueteres dixerint tam magis et 
quam magis .
 

 
 figurae aduerbiorum quot sunt?
 duae.
 

 
 quae?
 simplex et composita, simplex, ut docte prudenter ,
composita, ut indocte imprudenter . aduerbia localia uel in
loco sunt uel de loco uel ad locum. sed in loco et de loco eandem
significationem habent, ut intus sum, intus exeo, foris sum,
foris uenio . ad locum aliam significationem habent, ut intro eo,
foras eo . de intus autem et de foris sic non dicimus,
quo modo in foras uel ad foras .
 

 

 
 DE PARTICIPIO 
 

 
 participium quid est?
 pars orationis partem capiens nominis, partem uerbi; nominis
genera et casus, uerbi tempora et significationes, utriusque numerum
et figuram.
 

 
 participio quot accidunt?
 sex.
 

 
 quae?
 genus casus tempus significatio numerus figura.
 

 
 genera participiorum quot sunt?
 quattuor.
 

 
 quae?
 masculinum, ut hic lectus , femininum, ut haec
lecta , neutrum, ut hoc lectum , commune tribus generibus,
ut hic et haec et hoc legens .
 

 
 casus participiorum quot sunt?
 sex.
 

 
 qui?
 nominatiuus, ut hic legens , genetiuus, ut 
huius legentis , datiuus, ut huic legenti , accusatiuus,
ut hunc legentem , uocatiuus, ut o legens , ablatiuus,
ut ab hoc legente .
 

 
 tempora participiorum quot sunt?
 tria.
 

 
 quae?
 praesens, ut legens , praeteritum, ut lectus ,
futurum, ut lecturus et legendus .
 

 
 significationes participiorum in quo sunt?
 quia ab actiuo uerbo duo participia ueniunt, praesens et
futurum, ut legens lecturus ; a passiuo duo, praeteritum et
futurum, ut lectus legendus ; a neutro duo, sicut ab actiuo,
praesens et futurum, ut stans staturus , a deponenti tria,
praesens praeteritum et futurum, ut loquens locutus locuturus ;
a communi quattuor, praesens praeteritum et duo futura, ut criminans
criminatus criminaturus criminandus .
 

 
 numeri participiorum quot sunt?
 duo.
 

 
 qui?
 singularis, ut hic legens , pluralis, ut hi
legentes .
 

 
 figurae participiorum quot sunt?
 duae.
 

 
 quae?
 simplex, ut legens , composita, ut neglegens .
 

 
 da declinationem participii.
 legens participium ueniens a uerbo actiuo temporis
praesentis generis omnis numeri singularis figurae simplicis casus
nominatiui (accusatiui) et uocatiui, quod declinabitur sic: nominatiuo
 hic et haec et hoc legens , genetiuo huius
legentis , datiuo huic legenti , accusatiuo hunc et
 hanc legente et hoc legens , uocatiuo o legens ,
ablatiuo ab hoc et ab hac et ab hoc legente 
uel legenti ; et pluraliter nominatiuo hi et hae
legentes et haec legentia , genetiuo horum et 
harum et horum legentium , datiuo his legentibus ,
accusatiuo hos et has legentes et haec legentia ,
uocatiuo o legentes et o legentia , ablatiuo ab his
legentibus . lecturus lectura lecturum participia uenientia
a uerbo actiuo temporis futuri generis masculini feminini et neutri
numeri singularis figurae simplicis casus nominatiui et uocatiui,
quae declinabuntur sic: nominatiuo lecturus lectura lecturum ,
genetiuo lecturi lecturae lecturi , datiuo lecturo lecturae
lecturo , accusatiuo lecturum lecturam lecturum , uocatiuo
 lecture lectura lecturum , ablatiuo ab hoc lecturo ab hac
lectura ab hoc lecturo ; et pluraliter nominatiuo lecturi lecturae
lectura , genetiuo lecturorum lecturarum lecturorum , datiuo 
lecturis , accusatiuo lecturos lecturas lectura , uocatiuo 
lecturi lecturae lectura , ablatiuo ab his lecturis . lectus
lecta lectum participia uenientia a uerbo passiuo temporis praeteriti
generis masculini feminini et neutri numeri singularis figurae simplicis
casus nominatiui et uocatiui, quae declinabuntur sic: nominatiuo 
lectus lecta lectum , genetiuo lecti lectae lecti , datiuo 
lecto lectae lecto , accusatiuo lectum lectam lectum , uocatiuo
 lecte lecta lectum , ablatiuo ab hoc lecto ab hac lecta ab hoc
lecto ; et pluraliter nominatiuo lecti lectae lecta , genetiuo
 lectorum lectarum lectorum , datiuo lectis , accusatiuo 
lectos lectas lecta , uocatiuo lecti lectae lecta , ablatiuo
 ab his lectis . legendus legenda legendum participia
uenientia a uerbo passiuo temporis futuri generis masculini feminini et
neutri numeri singularis figurae simplicis casus nominatiui et uocatiui,
quae declinabuntur sic: nominatiuo legendus legenda legendum ,
genetiuo legendi legendae legendi , datiuo legendo legendae
legendo , accusatiuo legendum legendam legendum , uocatiuo
 legende legenda legendum , ablatiuo ab hoc legendo ab hac
legenda ab hoc legendo ; et pluraliter nominatiuo legendi legendae
legenda , genetiuo legendorum legendarum legendorum , datiuo
 legendis , accusatiuo legendos legendas legenda , uocatiuo
 legendi legendae legenda , ablatiuo ab his legendis .
 

 

 
 DE CONIVNCTIONE 
 

 
 coniunctio quid est?
 pars orationis adnectens ordinansque sententiam.
 

 
 coniunctioni quot accidunt?
 tria.
 

 
 quae?
 potestas figura ordo.
 

 
 potestas coniunctionum quot species habet?
 quinque.
 

 
 quas?
 copulatiuas disiunctiuas expletiuas causales rationales:
 

 
 da copulatiuas.
 et que at atque ac ast .
 

 
 da disiunctiuas.
 aut ue uel ne nec neque .
 

 
 da expletiuas.
 quidem, equidem, saltim, uidelicet, quamquam, quamuis,
quoque, autem, porro, porro autem, tamen .
 

 
 da causales.
 si, etsi, etiamsi, si quidem, quando, quando quidem;
quin, quin etiam, quatinus, sin, seu, siue, nam, namque, ni, nisi, nisi
si, si enim, etenim, ne, sed, interea, licet, quamobrem, praesertim,
item, itemque, ceterum, alioquin, praeterea .
 

 
 da rationales.
 ita, itaque, enim, enimuero, quia, quapropter, quoniam,
quoniam quidem, quippe, ergo, ideo, igitur, scilicet, propterea,
idcirco .
 

 
 figurae coniunctionum quot sunt?
 duae.
 

 
 quae?
 simplex, ut nam , composita, ut namque .
 

 
 ordo coniunctionum in quo est?
 quia aut praepositiuae coniunctiones sunt, ut ac ast ,
aut subiunctiuae, ut que autem , aut communes, ut et igitur
ergo .
 

 

 
 DE PRAEPOSITIONE 
 

 
 praepositio quid est?
 pars orationis quae praeposita aliis partibus orationis
significationem earum aut complet aut mutat aut minuit.
 

 
 praepositioni quot accidunt?
 unum.
 

 
 quid?
 casus tantum.
 

 
 quot?
 duo.
 

 
 qui?
 accusatiuus et ablatiuus.
 

 
 da praepositiones casus accusatiui.
 ad apud ante aduersum cis citra circum circa contra
erga extra inter intra infra iuxta ob pone per prope secundum post trans
ultra praeter propter supra usque penes .
 

 
 quo modo?
 dicimus enim ad patrem, apud uillam, ante aedes, aduersum
inimicos, cis renum, citra forum, circum uicinos, circa templum, contra
hostem, erga propinquos, extra terminos, inter naues, intra moenia infra
tectum, iuxta macellum, ob augurium, pone tribunal, per parietem, prope
fenestram, secundum fores, post tergum, trans ripam, ultra fines, praeter
officium, propter rem, supra caelum, usque Oceanum, penes arbitros .
 

 
 da praepositiones casus ablatiui.
 a ab abs cum coram clam de e ex pro prae palam sine
absque tenus .
 

 
 quo modo?
 dicimus enim a domo, ab homine, abs quolibet,
cum exercitu, coram testibus, clam custodibus, de foro, e iure, ex
praefectura, pro clientibus, prae timore, palam omnibus, sine labore,
absque iniuria, tenus pube, quod nos dicimus pube tenus .
 

 
 da utriusque casus praepositiones.
 in sub super subter .
 

 
 in et sub quando accusatiuo casui iunguntur?
 quando uel nos uel quoslibet in locum ire isse ituros esse
significamus.
 

 
 quando ablatiuo?
 quando uel nos uel quoslibet in loco esse fuisse futuros esse
significamus. in accusatiui casus, "itur in antiquam siluam" ;
in ablatiui casus, "stans celsa in puppi" ; sub accusatiui casus,
 "postesque sub ipsos nituntur gradibus" ; sub ablatiui casus,
 "arma sub aduersa posuit radiantia quercu" .
 

 
 super quam uim habet?
 ubi locum significat, magis accusatiuo casui seruit quam
ablatiuo; ubi mentionem alicuius facimus, ablatiuo tantum, ut 
"multa super Priamo rogitans" .
 

 
 in quam uim habet?
 etiam tum accusatiuo casui seruit, cum significat contra,
ut in adulterum, in desertorem .
 

 
 subter quam uim habet?
 eandem quam superiores ad locum et in loco significantes.
 

 
 quae praepositiones sunt quae dictionibus seruiunt et separari
non possunt?
 di dis re se am con .
 

 
 quo modo?
 dicimus enim diduco distraho recipio secubo amplector
congredior .
 

 
 quae sunt quae coniungi non possunt?
 apud et penes .
 

 
 quae coniunguntur et separantur?
 reliquae omnes.
 

 

 
 DE INTERIECTIONE 
 

 
 interiectio quid est?
 pars orationis significans mentis affectum uoce incondita.
 

 
 interiectioni quid accidit?
 tantum significatio.
 

 
 significatio interiectionis in quo est?
 quia aut laetitiam significamus, ut euax , aut dolorem,
ut heu , aut admirationem, ut papae , aut metum, ut 
attat , et siqua sunt similia.
 

 

 
 
 
  The Miscellany 
  The Latin Library 
  The Classics Page