Sedulius: Carmen Paschale III
		 

		 
		 
	 
	
 

 SEDULIUS CARMEN PASCHALE LIBER TERTIUS
 

 

 
Primus suae Dominus thalamis dignatus adesse 
Virtutis documenta dedit convivaque praesens 
Pascere, non pasci veniens, mirabile! fusas 
In vinum convertit aquas: amittere gaudent 
Pallorem latices, mutavit laeta saporem      5 
Unda suum largita merum, mensasque per omnes 
Dulcia non nato rubuerunt pocula musto. 
Implecit sex ergo lacus hoc nectare Christus: 
Quippe ferax qui vitis erat virtute colona 
Omnia fructificans, cuius sub tegmine blando      10 
Mitis inocciduas enutrit pampinus uvas. 
  Post regulus nato quidam moriente rogabat 
Flebilis et supplex Dominum, quo viseret aegrum 
Febre laborantem puerum trepidamque vetaret 
Labi animam de sede sua. tunc larga potestas,      15 
Credenti quae nulla negat nec dona retardat, 
Velocem comitata fidem, sermone salutem 
Concedens facili: vivit iam filius, inquit, 
Perge, tuus. quantum imperii fert iussio Christi! 
Non dixit 'victurus erit' sed 'iam quia vivit'      20 
More Dei, qui cuncta prius quam nata videndo 
Praeteritum cernit quidquid vult esse futurum. 
  Inde salutiferis incedens gressibus urbes, 
Oppida, rura, casas, vicos, castella peragrans, 
Omnia depulsis sanabat corpora morbis.      25 
  Ecce autem mediae clamans ex agmine turbae 
Leprosus poscebat opem variosque per artus 
Plus candore miser: si vis, Domine, inquit, ab istis 
Me maculis mundare, potes. 'volo' Christus ut inquit, 
Confestim redit una cutis proprioque decore      30 
Laeta peregrinam mutarunt membra figuram, 
Inque suo magis est vix agnitus ille colore. 
  Forte Petri validae torrebat lampadis aestu 
Febris anhela socrum, dubioque in funere pendens 
Saucia sub gelidis ardebat vita periclis,      35 
Inmensusque calor frigus letale coquebat. 
At posquam fessos Domini manus adtigit artus, 
Igneus ardor abiit, totisque extincta medullis 
Fonte latentis aquae cecidit violentia flammae. 
  Quin etiam rabidas nigrorum depulit iras      40 
Spirituum, ne flatus atrox laceraret iniqua 
Peste homines operisque Dei vexaret honorem, 
Quem norat non esse Dei; passimque catervas 
Ut pius innumeras pulso languore saluti 
Reddidit et varia populos a clade levavit.      45 
  Inde marina petens arentes gressibus algas 
Pressit, et exiguae conscendens robora cumbae 
Aequoreas intravit aquas; Dominumque sequentes 
Discipuli placido librabant carbasa ponto. 
Iam procul a terris fuerat ratis actaque flabris      50 
Sulcabat medium puppis secura profundum, 
Cum subito fera surgit hiems pelagusque procellis 
Vertitur et trepidam quatiunt vada salsa carinam. 
Perculerat formido animos, seseque putabant 
Naufraga litoreis iam tendere brachia saxis.      55 
Ipse autem placidum carpebat pectore somnum, 
Maiestate vigil, quia non dormitat in aevum, 
Qui regit Israhel neque prorsus dormiet umquam. 
Ergo ubi pulsa quies cunctis lacrimantibus una 
Voce simul 'miserere citus, miserere, perimus,      60 
Auxilio succurre pio', nil vota moratus, 
Exurgens Dominus validis mitescere ventis 
Imperat et dicto citius tumida aequora placat. 
Non erat illa feri pugnax audacia ponti, 
In Dominum tumidas quae surgere cogeret undas,      65 
Nec metuenda truces agitabant flamina vires: 
Sed laetum exiliens Christo mare conpulit imum 
Obsequio fervere fretum, rapidoque volatu 
Moverunt avidas ventorum gaudia pinnas. 
  Interea placido transvectus marmore puppem      70 
Liquerat et medios lustrabat passibus agros, 
Cum procul e tumulis gemino stridore ruentes 
Prosiluere viri, quos non mala daemone pauco 
Sed legio vexabat atrox, nexuque cruento 
Saeva catenatis gestantes vincla lacertis      75 
Angebat quoque poena duplex. heu dura furoris 
Condicio! qui vim patitur magis ille ligatur. 
Tunc Domini praecepta tremens exire iubentis, 
Spiritus infelix hominem non audet adire, 
Effigiem reddit quam Christum cernit habere:      80 
Sed pecus, inmunda gaudens lue, semper amicum 
Sordibus atque olido consuetum vivere caeno 
Pro meritis petiere suis tristesque phalanges 
Porcinum tenuere gregem: niger, hispidus, horrens 
Talem quippe domum dignus fuit hospes habere.      85 
  Hinc alias Dominus pelago dilatus in oras, 
Intravit natale solum, quo corpore nasci 
Se voluit patriamque sibi pater ipse dicavit. 
Ecce aderant vivum portantes iamque cadaver 
Bis bina cervice viri lectoque cubantem      90 
Vix hominem, cui vita manens sine corporis usu 
Mortis imago fuit, resolutaque membra iacebant 
Officiis deserta suis, fluxosque per artus 
Languida dimissis pendebant vincula nervis. 
Hunc ubi virtutum Dominus conspexit egentem      95 
Robore, peccatis primum mundavit ademptis, 
Quae generant augmenta malis miseroque iacenti: 
Surge, ait, et proprium scapulis adtolle grabatum, 
Inque tuam discede domum. nil iussa moratus, 
Cui fuerat concessa salus, vestigia linquens      100 
Tandem aliena suis laetatur vadere plantis 
Vectoremque suum grata mercede revexit. 
  Principis interea synagogae filia clauso 
Functa die superas moriens amiserat auras. 
At genitor, cui finis edax spem prolis adultae      105 
Sustulerat, sanctos Domini lacrimansque gemensque 
Conruit ante pedes, vix verba precantia fari 
Singultu quatiente valens, 'miserere parentis 
Orbati, miserere senis, modo filia' dicens 
'Unica virgineis nec adhuc matura sub annis      110 
Occidit et misero patris mihi nomen ademit. 
Adfer opem lapsamque animam per membra refunde, 
Qui totum praestare potes.' haec inquit: et auctor 
Lucis ad extinctae pergebat funera gressum 
Vix populo stipante movens, permixtaque turbis      115 
Ibat inundantem mulier perpessa cruorem, 
Quae magnas tenuarat opes, ut sanior esset, 
Exhaustaque domu nec proficiente medella 
Perdiderat proprium pariter cum sanguine censum. 
Ast ubi credentis iam sano in pectore coepit      120 
Dives adesse fides, mediis inmersa catervis 
Nititur aversi vel filum tangere Christi. 
Posteriusque latens subitam furata salutem 
Extrema de veste rapit siccisque fluentis 
Damnavit patulas audax fiducia venas.      125 
Senserat ista Deus, cuius de fonte cucurrit 
Quod virtus secreta dedit, furtumque fidele 
Laudat et egregiae tribuit sua vota rapinae. 
  Ventum erat ad maesti lugentia culmina tecti 
Deflentemque domum, moriens ubi virgo iacebat      130 
Extremum sortita diem, trepidusque tumultus 
Omnia lamentis ululans implebat amaris, 
Funereosque modos cantu lacrimante gemebant 
Tibicines, plangorque frequens confuderat aedes. 
Ponite sollicita conceptos mente dolores,      135 
Hic sopor est, Salvator ait, nec funus adesse 
Credite, nec somno positam lugete puellam. 
Dixerat et gelida constrictum morte cadaver 
Spiritus igne fovet, verboque inmobile corpus 
Suscitat atque semel genitam bis vivere praestat.      140 
Obstipuere animis, inopinaque vota parentes 
Aspiciunt versisque modis per gaudia plangunt. 
  Inde pedem referens duo conspicit ecce sequentes 
Caecatos clamare viros: fili inclite David, 
Decute nocturnas extinctis vultibus umbras      145 
Et clarum largire diem. quam credere tutum, 
Quam sanum est cognosse Deum! iam corde videbant 
Qui lucis sensere viam; tunc caeca precantum 
Lumina defuso ceu torpens ignis olivo 
Sub Domini micuere manu, tactuque sereno      150 
Instaurata suis radiarunt ora lucernis. 
  His ita dimissis alius producitur aeger, 
Multiplici languore miser, qui voce relictus, 
Auditu vacuus, solo per inania membra 
Daemone plenus erat. hunc protinus ordine sacro      155 
Curavit versis Deus in contraria causis, 
Daemonio vacuans, auditu et voce reformans. 
  Nec minus interea proprios iubet omnia posse 
Discipulos totisque simul virtutibus implens: 
Ite, ait, et tristes morborum excludite pestes,      160 
Sed domus Israhel (quia necdum nomine gentes 
Auxerat hoc omnes), caelorum dicite regnum, 
Daemoniis auferte locum, depellite lepram 
Functaque subductae revocate cadavera vitae: 
Sumpsistis gratis, cunctis inpendite gratis.      165 
Ac velut hoc dicens: ego vobis quippe ministris 
Servandos conmitto greges, ego denique pastor 
Sum bonus et proprios ad victum largior agros: 
Nemo meis ovibus quae sunt mea pascua vendat. 
Haec in apostolicas ideo prius edidit aures      170 
Omnipotens, ut ab his iam sese auctore magistris 
In reliquum doctrina fluens decurreret aevum: 
Qualiter ex uno paradisi fonte leguntur 
Quatuor ingentes procedere cursibus amnes, 
Ex quibus in totum sparguntur flumina mundum.      175 
&lt;Quisquis enim deitatis opus, quod non habet ex se 
Sed Domino tradente gerit, sub nomine puro 
Suscipiet, puro dispenset munere, possit 
Ut dispensator non ut mercator haberi 
Davidisque modis vitam cantare futuram:      180 
Intrabo in Domini requiem, quia nescio mercem.&gt; 
  Exin conspicuam synagogae ingressus in aulam, 
Aspicit invalidum, dimenso corpore mancum, 
Seminecem membris, non totum vivere, cuius 
Arida torpentem damnarat dextera partem;      185 
Imperioque medens gelidam recalescere palmam 
Praecepit et reduci divino more saluti, 
Sicut semper agit, nil tollit et omnia reddit. 
  En iterum veteres instaurans lubricus artes 
Ille chelydrus adest, nigri qui felle veneni      190 
Lividus humano gaudet pinguescere tabo, 
Quodque per alternos totiens disperserat aegros 
Viros in unius progressus viscera fudit: 
Cui vocem lumenque tulit, triplicique furore 
Saucia membra tenens mutum quatiebat et orbum.      195 
Tunc Dominus mundi, lux nostra et sermo parentis, 
Sordibus exclusis oculos atque ora novavit: 
Verbaque per verbum, per lumen lumina surgunt. 
  Venerat et mulier morbo contracta vetusto 
Non senio, tremebunda, gemens, incurva, caducis      200 
Vultibus et solam dispectans cernua terram. 
Quae Domino miserante iuges post octo decemque 
Membra levat messes, caelumque ac sidera tandem 
Cernit et ardentem solis reminiscitur orbem, 
Totum erecta videns: quia quos malus opprimit hostis      205 
Ima petunt, quos Christus alit sine labe resurgunt. 
  Cumque dehinc populum sese in deserta secutum 
Ut typicus Moyses verusque propheta videret 
Antiquam sentire famem, maioribus actis 
Antiquam monstravit opem. tunc alite multa      210 
Carnis opima dedit, geminis modo piscibus auxit; 
Sufficiens tunc manna pluit, modo panibus amplum 
Quinque dedit victum per milia quinque virorum. 
Cetera turba latet, numero nec clauditur ullo 
Maxima parvorum legio vel maxima matrum.      215 
Quodque magis stupeas, cophinos ablata replerunt 
Fragmina bis senos, populisque vorantibus aucta 
Quae redit a cunctis non est data copia mensis. 
  Iamque senescentem calidi sub caerula ponti 
Oceano rapiente diem, cum pallor adesset      220 
Noctis et astriferas induceret hesperus umbras, 
Discipuli solo terris residente magistro 
Undosum petiere salum, fluctuque tumenti 
Torva laborantem iactabant aequora puppem; 
Adversus nam flatus erat. tunc noctis opacae      225 
Tempore calcatas Dominus superambulat undas 
Et vasti premit arva freti, glaucisque fluentis 
Circumfusa sacras lambebant marmora plantas. 
Miratur stupefacta cohors sub calle pedestri 
Navigeras patuisse vias: at Petrus amicam      230 
Doctus habere fidem Christumque agnoscere semper 
In medias discendit aquas, quem dextra levavit 
Labentem Domini, nil tanto in gurgite passum: 
Cui portus fuit ille manus, pelagique viator 
Libera per vitreos movit vestigia campos.      235 
  Genesar inde soli Domino veniente coloni 
Infirmos traxere suos, ut fimbria saltim 
Vix adtacta Dei morbis mederetur acerbis: 
Et quotquot tetigere iugem sensere salutem. 
Quam pretiosa fuit quae numquam vendita vestis,      240 
Ipsa omnes modici redimebat munere fili! 
  Hinc Tyrias partes Sidoniaque arva petentem 
Anxia pro natae vitio, quam spiritus atris 
Vexabat stimulis, mulier Chananaea rogabat, 
Se canibus confessa parem, qui more sagaci      245 
Semper odoratae recubant ad limina mensae, 
Adsueti refluas dominorum lambere micas. 
Vox humilis, sed celsa fides, quae sospite nata 
De cane fecit ovem gentisque in sentibus ortam 
Conpulit Hebraei de gramine vescier agri.      250 
  Alta dehinc subiens montis iuga plebe sequente 
Milia caecorum, claudorum milia passim 
Leprososque simul populos surdasque catervas 
Invalidasque manus et quidquid debile vulgi 
Venerat, in priscum conponit motibus usum      255 
Et revocata suis adtempterat organa nervis. 
  Dumque medens aegrum refovet virtute tumultum, 
Tertia lux aderat, sterilique in cespite nullum 
Contigerat plebs tanta cibum, nimiosque labores 
Nutribat geminanda fames si saucia callem      260 
Turba per ingentem dapibus ieiuna rediret. 
Qua flexus pietate Deus, qui semper egentum 
Panis adest victumque locis sine frugibus infert, 
Pisciculis paucis et septem panibus agmen 
Pavit inorme virum, praeterque infirma secundi      265 
Sexus et aetatis saturavit quattuor illic 
Milia vescentum. plus ut mireris, et auctas 
Disce fuisse dapes, epulas nutrivit edendo 
Vulgus, et adtritae creverunt morsibus escae. 
Reliquiasque suas, sportarum culmina septem,      270 
Expavit fugitiva fames, ubi fragmine sumpto 
Vidit abundantem modico de semine messem. 
  Nec tamen humano quamvis in corpore Christum, 
Matris ab occasu mortalia membra gerentem, 
Clam fuit esse Deum, quia non absconditur umquam      275 
Urbs in monte sedens, modio nec subditur ardens 
Lychnus, anhelantem sed spargens altius ignem 
Cunctis lumen agit: radians nam testibus amplo 
Discipulis fulgore tribus velut igneus ardor 
Solis, in aetheriam versus splendore figuram,      280 
Vicerat ore diem, vestemque tuentibus ipsam 
Candida forma nivis Domini de tegmine fulsit. 
O meritum sublime trium, quibus illa videre 
Contigit in mundo quae non sunt credita mundo! 
Quid quod et Heliam et clarum videre Moysen?      285 
Ignotos oculis viderunt lumine cordis, 
Ut maior sit nostra fides: hunc esse per orbem 
Principium ac finem, hunc [alpha] viderier, hunc [omega]. 
Quem medium tales circumfulsere prophetae, 
Alter adhuc vivens, alter stans limite vitae.      290 
Sidereoque sono 'meus est hic Filius' aiens 
Ostendit verbo genitum vox patria Christum. 
  Posquam corporeos virtus regressa per artus 
Texit adoratam carnis velamine formam, 
Seque palam Dominus populis dedit: ecce repente      295 
Vir humilis maesto deiectus lumina vultu 
Procedit supplexque manus et brachia tendit 
Inploratque gemens: unus mihi filius, unus 
Est, Domine; horrenda lacerat quem spiritus ira 
Nec linquit, nisi mergat aquis aut ignibus atris      300 
Opprimat, atque animam dubia sub morte fatigat. 
Hunc, precor, expulso miseratus utrumque furore 
Redde mihi vel redde sibi, ne caeca potestas 
Expellat trepidam subtracto lumine vitam. 
Dixerat et genua amplectens genibusque volutans      305 
Haerebat; Dominusque pio iam pectore votis 
Adnuerat. tunc praedo furens ac noxius hostis, 
Cui possessa diu est alieni fabrica iuris, 
Pervasa migrare domo conpulsus, in iram 
Tollitur accensam correptaque carpere membra      310 
Nititur et frustra Domino prohibente laborans 
Fugit in obscuras puero vivente tenebras. 
  Rex etiam solus regum et Dominus dominantum 
Non dedignatus Petro piscante tributum 
Solvere Caesareum, medii de gurgite ponti      315 
Hamum ferre iubet gerolum didragmatis aurei. 
Incola mox pelagi pendentia fila momordit, 
Iussa tributa ferens, graviorque onerante metallo 
Vilis honor piscis pretio maiore pependit. 
  Discipulisque suis se percontantibus, aulae      320 
Caelestis regni quis possit maior haberi: 
Ut Deus et doctor mirabilis: omnibus, inquit, 
Celsior est humilis cunctisque potentior ibit 
Qui cunctis subiectus erit seseque minorem 
Dimissa cervice feret, velut iste videtur      325 
Parvulus (et monstrat puerum consistere parvum); 
Scilicet ingenium teneri sectemur ut aevi 
Non annis, sed mente iubet, quia mollior aetas 
Nil pompae mundalis amat, non ambit honorem, 
Nec resupina tumet: sic purae semita vitae      330 
Quantum prona solo, tantum fit proxima caelo. 
Mens etenim vergens altum petit altaque vergit, 
Inferiorque gradus quo vult discendere surgit. 
Ecce humilem Dominus de stercore tollit egentem 
Et facit egregios inter residere tyrannos:      355 
At contra tumidum pugnaci mente rebellem 
Praecipitem caelo sub tartara iussit abire. 
Parva loquor si facta Dei per singula curram 
Et speciale bonum, cum sit generale revolvam.
 

 

 
 
 
	 Christian Latin 
	 The Latin Library 
	 The Classics Page