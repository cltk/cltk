Gaius: Commentary I
		 

		 
		 
	 
	
 

 GAI INSTITVTIONVM COMMENTARIVS PRIMVS
 

 

 
	 1 
	 2 
	 3 
	 4 
	 5 
	 6 
	 7 
	 8 
	 9 
	 10 
	 11 
	 12 
	 13 
	 14 
	 15 
	 16 
	 17 
	 18 
	 19 
	 10 
	 21 
	 22 
	 23 
	 24 
	 25 

	 26 
	 27 
	 28 
	 29 
	 30 
	 31 
	 32 
	 33 
	 34 
	 35 
	 36 
	 37 
	 38 
	 39 
	 40 
	 41 
	 42 
	 43 
	 44 
	 45 
	 46 
	 47 
	 48 
	 49 
	 50 
	 51 
	 52 
	 53 
	 54 
	 55 
	 56 
	 57 
	 58 
	 59 
	 60 
	 61 
	 62 
	 63 
	 64 
	 65 
	 66 
	 67 
	 68 
	 69 
	 70 
	 71 
	 72 
	 73 
	 74 
	 75 
 76 
	 77 
	 78 
	 79 
	 80 
	 81 
	 82 
	 83 
	 84 
	 85 
	 86 
	 87 
	 88 
	 89 
	 90 
	 91 
	 92 
	 93 
	 94 
	 95 
	 96 
	 97 
	 98 
	 99 
	 100 
	 101 
	 102 
	 103 
	 104 
	 105 
	 106 
	 107 
	 108 
	 109 
	 110 
	 111 
	 112 
	 113 
	 114 
	 115 
	 116 
	 117 
	 118 
	 119 
	 110 
	 121 
	 122 
	 123 
	 124 
	 125 
	 126 
	 127 
	 128 
	 129 
	 130 
	 131 
	 132 
	 133 
	 134 
	 135 
	 136 
	 137 
	 138 
	 139 
	 140 
	 141 
	 142 
	 143 
	 144 
	 145 
	 146 
	 147 
	 148 
	 149 
	 150 
	 151 
	 152 
	 153 
	 154 
	 155 
	 156 
	 157 
	 158 
	 159 
	 160 
	 161 
	 162 
	 163 
	 164 
	 165 
	 166 
	 167 
	 168 
	 169 
	 170 
	 171 
	 172 
	 173 
	 174 
	 175 
	 176 
	 177 
	 178 
	 179 
	 180 
	 181 
	 182 
	 183 
	 184 
	 185 
	 186 
	 187 
	 188 
	 189 
	 190 
	 191 
	 192 
	 193 
	 194 
	 195 
	 196 
	 197 
	 198 
	 199 
	 200 
 

 

 
[I. De iure civili et naturali.] 1. Omnes populi, qui legibus et moribus
reguntur, partim suo proprio, partim communi omnium hominum iure utuntur:
Nam quod quisque populus ipse sibi ius constituit, id ipsius proprium est
vocaturque ius civile, quasi ius proprium civitatis; quod vero naturalis
ratio inter omnes homines constituit, id apud omnes populos peraeque
custoditur vocaturque ius gentium, quasi quo iure omnes gentes utuntur.
Populus itaque Romanus partim suo proprio, partim communi omnium hominum
iure utitur. Quae singula qualia sint, suis locis proponemus.
 

 
 2. Constant autem iura populi Romani ex legibus, plebiscitis, senatus
consultis, constitutionibus principum, edictis eorum, qui ius edicendi
habent, responsis prudentium. 3. Lex est, quod populus iubet atque
constituit. Plebiscitum est, quod plebs iubet atque constituit. Plebs autem
a populo eo distat, quod populi appellatione universi cives significantur,
connumeratis et patriciis; plebis autem appellatione sine patriciis ceteri
cives significantur; unde olim patricii dicebant plebiscitis se non teneri,
quia sine auctoritate eorum facta essent; sed postea lex Hortensia lata est,
qua cautum est, ut plebiscita universum populum tenerent: Itaque eo modo
legibus exaequata sunt.
 

 
 4. Senatus consultum est, quod senatus iubet atque constituit; idque legis
vicem optinet, quamvis [de ea re] fuerit quaesitum. 5. Constitutio principis
est, quod imperator decreto vel edicto vel epistula constituit. Nec umquam
dubitatum est, quin id legis vicem optineat, cum ipse imperator per legem
imperium accipiat.
 

 
 6. Ius autem edicendi habent magistratus populi Romani. Sed amplissimum ius
est in edictis duorum praetorum, urbani et peregrini, quorum in provinciis
iurisdictionem praesides earum habent; item in edictis aedilium curulium,
quorum iurisdictionem in provinciis populi Romani quaestores habent; nam in
provincias Caesaris omnino quaestores non mittuntur, et ob id hoc edictum in
his provinciis non proponitur. 7. Responsa prudentium sunt sententiae et
opiniones eorum, quibus permissum est iura condere. Quorum omnium si in unum
sententiae concurrunt, id, quod ita sentiunt, legis vicem optinet; si vero
dissentiunt, iudici licet quam velit sententiam sequi; idque rescripto divi
Hadriani significatur.
 

 
[II. De iuris divisione.] 8. Omne autem ius, quo utimur, vel ad personas
pertinet vel ad res vel ad actiones. Sed prius videamus de personis.
 

 
[III. De condicione hominum.] 9. Et quidem summa divisio de iure personarum
haec est, quod omnes homines aut liberi sunt aut servi. 10. Rursus liberorum
hominum alii ingenui sunt, alii libertini. 11. lngenui sunt, qui liberi nati
sunt; libertini, qui ex iusta servitute manumissi sunt. 12. Rursus
libertinorum tria sunt genera: Nam aut cives Romani aut Latini aut
dediticiorum numero sunt. De quibus singulis dispiciamus; ac prius de
dediticiis.
 

 
[IIII. De dediticiis vel lege Aelia Sentia.] 13. Lege itaque Aelia Sentia
cavetur, ut, qui servi a dominis poenae nomine vincti sunt, quibusve
stigmata inscripta sunt, deve quibus ob noxam quaestio tormentis habita sit
et in ea noxa fuisse convicti sunt, quive ut ferro aut cum bestiis
depugnarent traditi sint, inve ludum custodiamve coniecti fuerint, et postea
vel ab eodem domino vel ab alio manumissi, eiusdem condicionis liberi fiant,
cuius condicionis sunt peregrini dediticii.
 

 
[V. De peregrinis dediticiis.] 14. Vocantur autem peregrini dediticii hi,
qui quondam adversus populum Romanum armis susceptis pugnaverunt, deinde
victi se dediderunt. 15. Huius ergo turpitudinis servos quocumque modo et
cuiuscumque aetatis manumissos, etsi pleno iure dominorum fuerint, numquam
aut cives Romanos aut Latinos fieri dicemus, sed omni modo dediticiorum
numero constitui intellegemus.
 

 
 16. Si vero in nulla tali turpitudine sit servus, manumissum modo civem
Romanum modo Latinum fieri dicemus. 17. Nam in cuius persona tria haec
concurrunt, ut maior sit annorum triginta, et ex iure Quiritium domini, et
iusta ac legitima manumissione liberetur, id est vindicta aut censu aut
testamento, is civis Romanus fit; sin vero aliquid eorum deerit, Latinus
erit.
 

 
[VI. De manumissione vel causae probatione.] 18. Quod autem de aetate servi
requiritur, lege Aelia Sentia introductum est. Nam ea lex minores XXX
annorum servos non aliter voluit manumissos cives Romanos fieri, quam si
vindicta, apud consilium iusta causa manumissionis adprobata, liberati
fuerint. 19. Iusta autem causa manumissionis est, veluti si quis filium
flliamve aut fratrem sororemve naturalem aut alumnum aut paedagogum aut
servum procuratoris habendi gratia aut ancillam matrimonii causa apud
consilium manumittat.
 

 
[VII. De consilio adhibendo.] 20. Consilium autem adhibetur in urbe Roma
quidem quinque senatorum et quinque equitum Romanorum puberum, in provinciis
autem viginti recuperatorum civium Romanorum. Idque fit ultimo die
conventus; sed Romae certis diebus apud consilium manumittuntur. Maiores
vero triginta annorum servi semper manumitti solent, adeo ut vel in transitu
manumittantur, veluti cum praetor aut pro consule in balneum vel in theatrum
eat.
 

 
 21. Praeterea minor triginta annorum servus manumissus potest civis Romanus
fieri, ei ab eo domino, qui solvendo non erat, testamento eum liberum et
heredem relictum * 22. Homines Latini Iuniani appellantur; Latini ideo, quia
adsimulati sunt Latinis coloniariis; Iuniani ideo, quia per legem Iuniam
libertatem acceperunt, cum olim servi viderentur esse. 23. Non tamen illis
permittit lex Iunia vel ipsis testamentum facere vel ex testamento alieno
capere vel tutores testamento dari. 24. Quod autem diximus ex testamento eos
capere non posse, ita intellegemus, ne quid inde directo hereditatis
legatorumve nomine eos posse capere dicamus; alioquin per fideicommissum
capere possunt.
 

 
 25. Hi vero, qui dediticiorum numero sunt, nullo modo ex testamento capere
possunt, non magis quam quilibet peregrinus; quin nec ipsi testamentum
facere possunt secundum id quod magis placuit. 26. Pessima itaque libertas
eorum est, qui dediticiorum numero sunt; nec ulla lege aut senatus consulto
aut constitutione principali aditus illis ad civitatem Romanam datur. 27. 
Quin etiam in urbe Roma vel intra centesimum urbis Romae miliarium morari
prohibentur; et si qui contra ea fecerint, ipsi bonaque eorum publice venire
iubentur ea condicione, ut ne in urbe Roma vel intra centesimum urbis Romae
miliarium serviant neve umquam manumittantur; et si manumissi fuerint, servi
populi Romani esse iubentur. Et haec ita lege Aelia Sentia conprehensa sunt.
 

 
[Quibus modis Latini ad civitatem Romanam perveniant.] 28. Latini vero multis modis ad civitatem Romanam perveniunt. 29. Statim
enim ex lege Aelia Sentia minores triginta annorum manumissi et Latini facti
si uxores duxerint vel cives Romanas vel Latinas coloniarias vel eiusdem
condicionis, cuius et ipsi essent, idque testati fuerint adhibitis non minus
quam septem testibus civibus Romanis puberibus et filium procreaverint, cum
is filius anniculus esse coeperit, datur eis potestas per eam legem adire
praetorem vel in provinciis praesidem provinciae et adprobare se ex lege
Aelia Sentia uxorem duxisse et ex ea filium anniculum habere: Et si is, apud
quem causa probata est, id ita esse pronuntiaverit, tunc et ipse Latinus et
uxor eius, si et ipsa eiusdem condicionis sit, et filius eius, si et ipse
eiusdem condicionis sit, cives Romani esse iubentur. 30. Ideo autem in
[persona filii] adiecimus 'si et ipse eiusdem condicionis sit', quia si uxor
Latini civis Romana est, qui ex ea nascitur, ex novo senatus consulto, quod
auctore divo Hadriano factum est, civis Romanus nascitur. 31. Hoc tamen ius
adipiscendae civitatis Romanae etiamsi soli minores triginta annorum
manumissi et Latini facti ex lege Aelia Sentia habuerunt, tamen postea
senatus consulto, quod Pegaso et Pusione consulibus factum est, etiam
maioribus triginta annorum manumissis Latinis factis concessum est. 32. 
Ceterum etiamsi ante decesserit Latinus, quam anniculi filii causam
probarit, potest mater eius causam probare, et sic et ipsa fiet civis
Romana, si Latina fuerit * etiamsi ipse filius civis Romanus sit, quia ex
cive Romana matre natus est, tamen debet causam probare, ut suus heres patri
fiat. 32a. Quae vero diximus de filio anniculo, eadem et de filia annicula
dicta intellegemus. 32b. Praeterea ex lege Visellia tam maiores quam minores
XXX annorum manumissi et Latini facti ius Quiritium adipiscuntur, id est
fiunt cives Romani, si Romae inter vigiles sex annis militaverint. Postea
dicitur factum esse senatus consultum, quo data est illis civitas Romana, si
triennium militiae expleverint. 32c. Item edicto Claudii Latini ius
Quiritium consecuntur, si navem marinam aedificaverint, quae non minus quam
decem milia modiorum frumenti capiat, eaque navis vel quae in eius locum
substituta sit, sex annis frumentum Romam portaverit. 33. Praeterea a Nerone
constitutum est, ut, si Latinus, qui patrimonium sestertium CC milium
plurisve habebit, in urbe Roma domum aedificaverit, in quam non minus quam
partem dimidiam patrimonii sui impenderit, ius Quiritium consequatur. 34. 
Denique Traianus constituit, ut si Latinus in urbe triennio pistrinum
exercuerit, quod in dies singulos non minus quam centenos modios frumenti
pinseret, ad ius Quiritium perveniat * 35. Praeterea possunt maiores
triginta annorum manumissi et Latini facti iteratione ius Quiritium
consequi. Quo * triginta annorum manumittant * manumissus vindicta aut censu
aut testamento et civis Romanus et eius libertus fit, qui eum iteraverit.
Ergo si servus in bonis tuis, ex iure Quiritium meus erit, Latinus quidem a
te solo fieri potest, iterari autem a me, non etiam a te potest et eo modo
meus libertus fit. Sed et ceteris modis ius Quiritium consecutus meus
libertus fit. Bonorum autem, quae *, cum is morietur, reliquerit, tibi
possessio datur, quocumque modo ius Quiritium fuerit consecutus. Quod si
cuius et in bonis et ex iure Quiritium sit, manumissus ab eodem scilicet et
Latinus fieri potest et ius Quiritium consequi.
 36. Non tamen cuicumque volenti manumittere licet.
 37. Nam is, qui in fraudem creditorum vel in fraudem patroni manumittit,
nihil agit, quia lex Aelia Sentia inpedit libertatem. 38. Item eadem lege
minori XX annorum domino non aliter manumittere permittitur, quam si
[vindicta] apud consilium iusta causa manumissionis adprobata fuerit. 39. 
Iustae autem causae manumissionis sunt, veluti si quis patrem aut matrem aut
paedagogum aut conlactaneum manumittat. Sed et illae causae, quas superius
in servo minore XXX annorum exposuimus, ad hunc quoque casum, de quo
loquimur, adferri possunt. Item ex diverso hae causae, quas in minore XX
annorum domino rettulimus, porrigi possunt et ad servum minorem XXX annorum.
 40. Cum ergo certus modus manumittendi minoribus XX annorum dominis per
legem Aeliam Sentiam constitutus sit, evenit, ut qui XIIII annos aetatis
explevnerit, licet testamentum facere possit et in eo heredem sibi
instituere legataque relinquere possit, tamen si adhuc minor sit annorum XX,
libertatem servo dare non possit. 41. Et quamvis Latinum facere velit minor
XX annorum dominus, tamen nihilo minus debet apud consilium causam probare
et ita postea inter amicos manumittere.
 

 
 42. Praeterea lege Fufia Caninia certus modus constitutus est in servis
testamento manumittendis. 43. Nam ei, qui plures quam duos neque plures quam
decem servos habebit, usque ad partem dimidiam eius numeri manumittere
permittitur; ei vero, qui plures quam X neque plures quam XXX servos
habebit, usque ad tertiam partem eius numeri manumittere permittitur. At ei,
qui plures quam XXX neque plures quam centum habebit, usque ad partem
quartam potestas manumittendi datur. Novissime ei, qui plures quam C habebit
nec plures quam D, non plures manumittere permittitur quam quintam partem;
neque plures quam D habentis ratio habetur, ut ex eo numero pars definiatur,
sed praescribit lex, ne cui plures manumittere liceat quam C. Quod si quis
unum servum omnino aut duos habet, ad hanc legem non pertinet, et ideo
liberam habet potestatem manumittendi. 44. Ac ne ad eos quidem omnino haec
lex pertinet, qui sine testamento manumittunt. Itaque licet iis, qui
vindicta aut censu aut inter amicos manumittunt, totam familiam suam
liberare, scilicet si alia causa non inpediat libertatem. 45. Sed quod de
numero servorum testamento manumittendorum diximus, ita intellegemus, ne
umquam ex eo numero, ex quo dimidia aut tertia aut quarta aut quinta pars
liberari potest, pauciores manumittere liceat quam ex antecedenti numero
licuit. Et hoc ipsa ratione provisum est: Erat enim sane absurdum, ut X
servorum domino quinque liberare liceret, quia usque ad dimidiam partem eius
numeri manumittere ei conceditur, XII servos habenti non plures liceret
manumittere quam IIII; at eis, qui plures quam X neque *
 

 
 46. Nam et si testamento scriptis in orbem servis libertas data sit, quia
nullus ordo manumissionis invenitur, nulli liberi erunt, quia lex Fufia
Caninia, quae in fraudem eius facta sint, rescindit. Sunt etiam specialia
senatus consulta, quibus rescissa sunt ea, quae in fraudem eius legis
excogitata sunt.
 

 
 47. In summa sciendum est, quod lege Aelia Sentia cautum sit, ut creditorum
fraudandorum causa manumissi liberi non fiant, hoc etiam ad peregrinos
pertinere, [senatus ita censuit ex auctoritate Hadrani] cetera vero iura
eius legis ad peregrinos non pertinere.
 

 
 48. Sequitur de iure personarum alia divisio. Nam quaedam personae sui iuris
sunt, quaedam alieno iuri sunt subiectae. 49. Sed rursus earum personarum,
quae alieno iuri subiectae sunt, aliae in potestate, aliae in manu, aliae in
mancipio sunt. 50. Videamus nunc de iis, quae alieno iuri subiectae sint:
Nam si cognoverimus, quae istae personae sint, simul intellegemus, quae sui
iuris sint. 51. Ac prius dispiciamus de iis, qui in aliena potestate sunt.
 52. In potestate itaque sunt servi dominorum. Quae quidem potestas iuris
gentium est: Nam apud omnes peraeque gentes animadvertere possumus dominis
in servos vitae necisque potestatem esse, et quodcumque per servum
adquiritur, id domino adquiritur. 53. Sed hoc tempore neque civibus Romanis
nec ullis aliis hominibus, qui sub imperio populi Romani sunt, licet supra
modum et sine causa in servos suos saevire: Nam ex constitutione
sacratissimi imperatoris Antonini, qui sine causa servum suum occiderit, non
minus teneri iubetur, quam qui alienum servum occiderit. Sed et maior quoque
asperitas dominorum per eiusdem principis constitutionem coercetur: Nam
consultus a quibusdam praesidibus provinciarum de his servis, qui ad fana
deorum vel ad statuas principum confugiunt, praecepit, ut si intolerabilis
videatur dominorum saevitia, cogantur servos suos vendere. Et utrumque recte
fit: Male enim nostro iure uti non debemus; qua ratione et prodigis
interdicitur bonorum suorum administratio. 54. Ceterum cum apud cives
Romanos duplex sit dominium (nam vel in bonis vel ex iure Quiritium vel ex
utroque iure cuiusque servus esse intellegitur), ita demum servum in
potestate domini esse dicemus, si in bonis eius sit, etiamsi simul ex iure
Quiritum eiusdem non sit: Nam qui nudum ius Quiritium in servo habet, is
potestatem habere non intellegitur.
 

 
 55. Item in potestate nostra sunt liberi nostri, quos iustis nuptiis
procreavimus. Quod ius proprium civium Romanorum est (fere enim nulli alii
sunt homines, qui talem in filios suos habent potestatem, qualem nos
habemus) idque divi Hadriani edicto, quod proposuit de his, qui sibi
liberisque suis ab eo civitatem Romanam petebant, significatur. Nec me
praeterit Galatarum gentem credere in potestate parentum liberos esse. 56. 
Iustas autem nuptias contraxisse liberosque iis procreatos in potestate
habere cives Romani ita intelleguntur, si cives Romanas uxores duxerint vel
etiam Latinas peregrinasve, cum quibus conubium habeant:
Cum enim conubium id efficiat, ut liberi patris condicionem sequantur,
evenit, ut non solum cives Romani fiant, sed et in potestate patris sint.
 57. Unde et veteranis quibusdam concedi solet principalibus constitutionibus
conubium cum his Latinis peregrinisve, quas primas post missionem uxores
duxerint; et qui ex eo matrimonio nascuntur, et cives Romani et in
potestatem parentum fiunt. 58. Nec tamen omnes nobis uxores ducere licet:
Nam a quarundam nuptiis abstinere debemus. 59. Inter eas enim personas, quae
parentum liberorumve locum inter se optinent, nuptiae contrahi non possunt,
nec inter eas conubium est, velut inter patrem et filiam vel inter matrem et
filium vel inter avum et neptem; et si tales personae inter se coierint,
nefarias et incestas nuptias coutraxisse dicuntur. Et haec adeo ita sunt, ut
quamvis per adoptionem parentum liberorumve loco sibi esse coeperint, non
possint inter se matrimonio coniungi, in tantum, ut etiam dissoluta
adoptione idem iuris maneat; itaque eam, quae mihi per adoptionem filiae seu
neptis loco esse coeperit, non potero uxorem ducere, quamvis eam
emancipaverim. 60. Inter eas quoque personas, quae ex transverso gradu
cognatione iunguntur, est quaedam similis observatio, sed non tanta. 61. 
Sane inter fratrem et sororem prohibitae sunt nuptiae, sive eodem patre
eademque matre nati fuerint sive alterutro eorum: Sed si qua per adoptionem
soror mihi esse coeperit, quamdiu quidem constat adoptio, sane inter me et
eam nuptiae non possunt consistere; cum vero per emancipationem adoptio
dissoluta sit, potero eam uxorem ducere; sed et si ego emancipatus fuero,
nihil inpedimento erit nuptiis. 62. Fratris filiam uxorem ducere licet:
Idque primum in usum uenit, cum divus Claudius Agrippinam, fratris sui
filiam, uxorem duxisset: Sororis vero filiam uxorem ducere non licet. Et
haec ita principalibus constitutionibus significantur. 63. Item amitam et
materteram uxorem ducere non licet. Item eam, quae mihi quondam socrus aut
nurus aut privigna aut noverca fuit. Ideo autem diximus 'quondam', qula, si
adhuc constant eae nuptiae, per quas talis adfinitas quaesita est, alia
ratione mihi nupta esse non potest, quia neque eadem duobus nupta esse
potest neque idem duas uxores habere. 64. Ergo si quis nefarias atque
incestas nuptias contraxerit, neque uxorem habere videtur neque liberos:
Itaque hi, qui ex eo coitu nascuntur, matrem quidem habere videntur, patrem
vero non utique, nec ob id in potestate eius sunt, quales sunt ii, quos
mater vulgo concepit: Nam et hi patrem habere non intelleguntur, cum is
etiam incertus sit; unde solent spurii filii appellari vel a Graeca voce
quasi spor£dhn concepti nel quasi sine patre filii.
 

 
 65. Aliquando autem evenit, ut liberi, qui statim ut nati sunt, parentum in
potestatem non fiant, ii postea tamen redigantur in potestatem. 66. Velut si
Latinus ex lege Aelia Sentia uxore ducta filium procreaverit aut Latinum ex
Latina aut civem Romanum ex cive Romana, non habebit eum in potestate; sed
si postea causa probata civitatem Romanam consecutus fuerit, simul eum in
potestate sua habere incipit. 67. Item si civis Romanus Latinam aut
peregrinam uxorem duxerit per ignorantiam, cum eam civem Romanam esse
crederet, et filium procreaverit, hic non est in potestate eius, quia ne
quidem civis Romanus est, sed aut Latinus ant peregrinus, id est eius
condicionis, cuius et mater fuerit, quia non aliter quisque ad patris
condicionem accedit, quam si inter patrem et matrem eius conubium sit: Sed
ex senatus consulto permittitur causam erroris probare, et ita uxor quoque
et filius ad civitatem Romanam perveniunt, et ex eo tempore incipit filius
in potestate patris esse. Idem iuris est, si eam per ignorantiam uxorem
duxerit, quae dediticiorum numero est, nisi quod uxor non fit civis Romana.
 68. Item si civis Romana per errorem nupta sit peregrino tamquam civi
Romano, permittitur ei causam erroris probare, et ita filius quoque eius et
maritus ad civitatem Romanam perveniunt, et aeque simul incipit filius in
potestate patris esse. Idem iuris est, si peregrino tamquam Latino ex lege
Aelia Sentia nupta sit; nam et de hoc specialiter senatus consulto cavetur.
Idem iuris est aliquatenus, si ei, qui dediticiorum numero est, tamquam civi
Romano aut Latino e lege Aelia Sentia nupta sit; nisi quod scilicet qui
dediticiorum numero est, in sua condicione permanet, et ideo filius, quamuis
fiat civis Romanus, in potestatem patris non redigitur. 69. Item si Latina
peregrino, cum eum Latinum esse crederet, e lege Aelia Sentia nupserit,
potest ex senatus consulto fllio nato causam erroris probare: Et ita omnes
fiunt cives Romani, et filius in potestate patris esse incipit. 70. Idem
constitutum est et si Latinus per errorem peregrinam quasi Latinam aut civem
Romanam e lege Aelia Sentia uxorem duxerit. 71. Praeterea si civis Romanus,
qui se credidisset Latinum esse, ob id Latinam uxorem duxerit, permittitur
ei filio nato erroris causam probare, tamquam si e lege Aelia Sentia uxorem
duxisset: Item his, qui cum cives Romani essent, peregrinos se esse
credidissent et peregrinas uxores duxissent, permittitur ex senatus consulto
fllio nato causam erroris probare. Quo facto fiet uxor civis Romana, et
filius ******* non solum ad civitatem Romanam pervenit, sed etiam in
potestatem patris redigitur.
 

 
 72. Quaecumque de fliio esse diximus, eadem et de filia dicta intellegemus.
 73. Et quantum ad erroris causam probandam attinet, nihil interest, cuius
aetatis filius sit * si minor anniculo sit filius filiave, causa probari non
potest. Nec me praeterit in aliquo rescripto divi Hadriani ita esse
constitutum, tamquam quod ad erroris q * dedit. 74. Si peregrinus civem
Romanam uxorem duxerit, an ex senatus consulto causam probare possit,
quaesitum est. * hoc ei specialiter concessum est. Sed cum peregrinus civem
Romanam uxorem duxisset et filio nato alias civitatem Romanam consecutus
esset, deinde cum quaereretur, an causam probare posset, rescripsit
imperator Antoninus proinde posse eum causam probare, atque si peregrinus
mansisset. Ex quo colligimus etiam peregrinum causam probare posse. 75. Ex
iis, quae diximus, apparet, sive civis Romanus peregrinam sive peregrinus
civem Romanam uxorem duxerit, eum qui nascitur peregrinum esse, sed si
quidem per errorem tale matrimonium contractum fuerit, emendari vitium eius
ex senatus consulto secundum ea, quae superius diximus. Si vero nullus error
intervenerit, sed scientes suam condicionem ita coierint, nullo casu
emendatur vitium eius matrimonii.
 

 
 76. Loquimur autem de his scilicet, inter quos conubium non sit; nam
alioquin si civis Romanus peregrinam, cum qua ei conubium est, uxorem
duxerit, sicut supra quoque diximus, iustum matrimonium contrahitur, et tunc
ex iis qui nascitur, civis Romanus est et in potestate patris erit. 77. Item
si civis Romana peregrino, cum quo ei conubium est, nupserit, peregrinus
sane procreatur et is iustus patris filius est, tamquam si ex peregrina eum
procreasset. Hoc tamen tempore e senatus consulto, quod auctore divo
Hadriano sacratissimo factum est, etiamsi non fuerit conubium inter civem
Romanam et peregrinum, qui naseitur, iustus patris filius est. 78. Quod
autem diximus inter civem Romanum peregrinamque nisi conubium sit, qui
nascitur, peregrinum esse, lege Minicia cavetur, ut is quidem deterioris
parentis condicionem sequatur. Eadem lege autem ex diverso vavetur, ut si
peregrinus, cum qua ei conubium non sit, uxorem duxerit civem Romanam,
peregrinus ex eo coitu nascatur. Sed hoc maxime casu necessaria lex Minicia
fuit; nam remota ea lege diversam condicionem sequi debebat, quia ex eis,
inter quos non est conubium, qui nascitur, iure gentium matris condicioni
accedit. Qua parte autem iubet lex ex cive Romano et peregrina peregrinum
nasci, supervacua videtur; nam et remota ea lege hoc utique iure gentium
futurum erat. 79. Adeo autem hoc ita est, ut ex cive Romano et Latina qui
nascitur, matris condicioni accedat; nam in lege Minicia quidem peregrinorum
nomine comprehenduntur non solum exterae nationes et gentes, sed etiam qui
Latini nominantur; sed ad alios Latinos pertinet, qui proprios populos
propriasque civitates habebant et erant peregrinorum numero. 80. Eadem
ratione ex contrario ex Latino et cive Romana sive ex lege Aelia Sentia sive
aliter contractum fuerit matrimonium, civis Romanus nascitur. Fuerunt tamen,
qui putaverunt ex lege Aelia Sentia contracto matrimonio Latinum nasci, quia
videtur eo casu per legem Aeliam Sentiam et Iuniam conubium inter eos dari,
et semper conubium efficit, ut qui nascitur, patris condicioni accedat;
aliter vero contracto matrimonio eum, qui nascitur, iure gentium matris
condicionem sequi et ob id esse civem Romanum. Sed hoc iure utimur ex
senatus consulto, quod auctore diuo Hadriano significat, ut quoquomodo ex
Latino et cive Romana natus civis Romanus nascatur. 81. His convenienter et
illud senatus consultum divo Hadriano auctore significavit, ut ex Latino et
peregrina, item contra ex peregrino et Latina qui nascitur, is matris
condicionem sequatur. 82. Illud quoque his consequens est, quod ex ancilla
et libero iure gentium servus nascitur, et contra ex libera et servo liber
nascitur. 83. Animadvertere tamen debemus , ne iuris gentium regulam vel lex
aliqua vel quod legis vicem optinet, aliquo casu commutaverit. 84. Ecce enim
ex senatus consulto Claudiano poterat civis Romana, quae alieno servo
volente domino eius coiit, ipsa ex pactione libera permanere, sed servum
procreare; nam quod inter eam et dominum istius servi convenerit ex senatus
consulto ratum esse iubetur. Sed postea divus Hadrianus iniquitate rei et
inelegantia iuris motus restituit iuris gentium regulam, ut cum ipsa mulier
libera permaneat, liberum pariat. 85. Item e lege * ex ancilla et libero
poterant liberi nasci; nam ea lege cavetur, ut si quis cum aliena ancilla,
quam credebat liberam esse, coierit, siquidem masculi nascantur, liberi
sint, si vero feminae, ad eum pertineant, cuius mater ancilla fuerit. Sed et
in hac specie divus Vespasianus inelegantia iuris motus restituit iuris
gentium regulam, ut omni modo, etiamsi masculi nascantur, servi sint eius,
cuius et mater fuerit. 86. Sed illa pars eiusdem legis salva est, ut ex
libera et servo alieno, quem sciebat servum esse, servi nascantur. Itaque
apud quos talis lex non est, qui nascitur, iure gentium matris condicionem
sequitur et ob id liber est.
 

 
 87. Quibus autem casibus matris et non patris condicionem sequitur qui
nascitur, iisdem casibus in potestate eum patris, etiamsi is civis Romanus
sit, non esse plus quam manifestum est. Et ideo superius rettulimus
quibusdam casibus per errorem non iusto contracto matrimonio senatum
intervenire et emendare vitium matrimonii eoque modo plerumque efficere, ut
in potestatem patris filius redigatur. 88. Sed si ancilla ex cive Romano
conceperit, deinde manumissa civis Romana facta sit et tunc pariat, licet
civis Romanus sit qui nascitur, sicut pater eius, non tamen in potestate
patris est, quia neque ex iusto coitu conceptus est, neque ex ullo senatus
consulto talis coitus quasi iustus constituitur.
 

 
 89. Quod autem placuit, si ancilla ex cive Romano conceperit, deinde
manumissa pepererit, qui nascitur, liberum nasci, naturali ratione fit; nam
hi, qui illegitime concipiuntur, statum sumunt ex eo tempore, quo nascuntur;
itaque si ex libera nascuntur, liberi fiunt, nec interest, ex quo mater eos
conceperit, cum ancilla fuerit: at hi, qui legitime concipiuntur, ex
conceptionis tempore statum sumunt. 90. Itaque si cui mulieri civi Romanae
praegnati aqua et igni interdictum fuerit, eoque modo peregrina facta tunc
pariat, conplures distinguunt et putant, si quidem ex iustis nuptiis
conceperit, civem Romanum ex ea nasci, si vero volgo conceperit, peregrinum
ex ea nasci. 91. Item si qua mulier civis Romana praegnas ex senatus
consulto Claudiano ancilla facta sit ob id, quod alieno servo invito et
denuntiante domino eius coierit, conplures distinguunt et existimant, si
quidem ex iustis nuptiis conceptus sit, civem Romanum ex ea nasci, si vero
volgo conceptus sit, servum nasci eius, cuius mater facta esset ancilla. 92. 
Peregrina quoque si volgo conceperit, deinde civis Romana facta tunc pariat,
civem Romanum parit; si vero ex peregrino secundum leges moresque
peregrinorum conceperit, ita videtur ex senatus consulto, quod auctore divo
Hadriano factum est, civem Romanum parere, si et patri eius civitas Romana
donetur.
 

 
 93. Si peregrinus sibi liberisque suis civitatem Romanam petierit, non
aliter filii in potestate eius fiunt, quam si imperator eos in potestatem
redegerit: Quod ita demum is facit, si causa cognita aestimaverit hoc filiis
expedire: Diligentius autem exactiusque causam cognoscit de impuberibus
absentibusque: Et haec ita edicto divi Hadriani significantur. 94. Item si
quis cum uxore praegnante civitate Romana donatus sit, quamvis is, qui
nascitur, ut supra dixi, civis Romanus sit, tamen in potestate patris non
fit: Idque subscriptione divi sacratissimi Hadriani significatur qua de
causa, qui intellegit uxorem suam esse praegnantem, dum civitatem sibi et
uxori ab imperatore petit, simul ab eodem petere debet, ut eum, qui natus
erit, in potestate sua habeat. 95. Alia causa est eorum, qui Latii iure cum
liberis suis ad civitatem Romanam perveniunt; nam horum in potestate fiunt
liberi.
 

 
 96. Quod ius quibusdam peregrinis civitatibus datum est vel a populo Romano
vel a senatu vel a Caesare * aut maius est Latium aut minus; maius est
Latium, cum et hi, qui decuriones leguntur, et ei, qui honorem aliquem aut
magistratum gerunt, civitatem Romanam consecuntur; minus Latium est, cum hi
tantum, qui vel magistratum vel honorem gerunt, ad civitatem Romanam
perveniunt. Idque conpluribus epistulis principum significatur.
 97. Non solum tamen naturales liberi secundum ea, quae diximus, in potestate
nostra sunt, verum et hi, quos adoptamus. 98. Adoptio autem duobus modis
fit, aut populi auctoritate aut inperio magistratus velut praetoris. 99. 
Populi auctoritate adoptamus eos, qui sui iuris sunt: Quae species
adoptionis dicitur adrogatio, quia et is, qui adoptat, rogatur, id est
interrogatur, an velit eum, quem adoptaturus sit, iustum sibi filium esse;
et is, qui adoptatur, rogatur, an id fieri patiatur; et populus rogatur, an
id fieri iubeat. Imperio magistratus adoptamus eos, qui in potestate
parentium sunt, sive primum gradum liberorum optineant, qualis est filius et
filia, sive inferiorem, qualis est nepos neptis, pronepos proneptis. 100. Et
quidem illa adoptio, quae per populum fit, nusquam nisi Romae fit; at haec
etiam in provinciis apud praesides earum fieri solet. 101. Item per populum
feminae non adoptantur, nam id magis placuit; apud praetorem vero vel in
provinciis apud proconsulem legatumve etiam feminae solent adoptari. 102. 
Item inpuberem apud populum adoptari aliquando prohibitum est, aliquando
permissum est: Nunc ex epistula optimi imperatoris Antonini, quam scripsit
pontificibus, si iusta causa adoptionis esse videbitur, cum quibusdam
condicionibus permissum est. Apud praetorem vero et in provinciis apud
proconsulem legatumve cuiuscumque aetatis adoptare possumus. 103. Illud vero
utriusque adoptionis commune est, quod et hi, qui generare non possunt,
quales sunt spadones, adoptare possunt. 104. Feminae vero nullo modo
adoptare possunt, quia ne quidem naturales liberos in potestate habent. 105. 
Item si quis per populum sive apud praetorem vel apud praesidem provinciae
adoptaverit, potest eundem alii in adoptionem dare. 106. Sed et illud, de
quo quaestio est, an minor natu maiorem natu adoptare possit, utriusque
adoptionis commune est. 107. Illud proprium est eius adoptionis, quae per
populum fit, quod is, qui liberos in potestate habet, si se adrogandum
dederit, non solum ipse potestati adrogatoris subicitur, sed etiam liberi
eius in eiusdem fiunt potestate tanquam nepotes.
 

 
 108. Nunc de his personis videamus, quae in manu nostra sunt. Quod et ipsum
ius proprium civium Romanorum est. 109. Sed in potestate quidem et masculi
et feminae esse solent; in manum autem feminae tantum conveniunt. 110. Olim
itaque tribus modis in manum conveniebant: usu, farreo, coemptione. 111. Usu
in manum conveniebat, quae anno continuo nupta perseverabat; quia enim velut
annua possessione usucapiebatur, in familiam viri transibat filiaeque locum
optinebat. Itaque lege duodecim tabularum cautum est, ut si qua nollet eo
modo in manum mariti convenire, ea quotannis trinoctio abesset atque eo modo
cuiusque anni usum interrumperet. Sed hoc totum ius partim legibus sublatum
est, partim ipsa desuetudine obliteratum est. 112. Farreo in manum
conveniunt per quoddam genus sacrificii, quod Iovi Farreo fit; in quo
farreus panis adhibetur, unde etiam confarreatio dicitur; complura praeterea
huius iuris ordinandi gratia cum certis et sollemnibus verbis praesentibus
decem testibus aguntur et fiunt. Quod ius etiam nostris temporibus in usu
est: Nam flamines maiores, id est Diales, Martiales, Quirinales, item reges
sacrorum, nisi ex farreatis nati non leguntur: Ac ne ipsi quidem sine
confarreatione sacerdotium habere possunt. 113. Coemptione vero in manum
conveniunt per mancipationem, id est per quandam imaginariam venditionem:
Nam adhibitis non minus quam V testibus civibus Romanis puberibus, item
libripende, emit vir mulierem, cuius in manum convenit. 114. Potest autem
coemptionem facere mulier non solum cum marito suo, sed etiam cum extraneo;
scilicet aut matrimonii causa facta coemptio dicitur aut fiduciae; quae enim
cum marito suo facit coemptionem, ut apud eum filiae loco sit, dicitur
matrimonii causa fecisse coemptionem; quae uero alterius rei causa facit
coemptionem aut cum viro suo aut cum extraneo, velut tutelae evitandae
causa, dicitur fiduciae causa fecisse coemptionem. 115. Quod est tale: Si
qua velit quos habet tutores deponere et alium nancisci, illis auctoribus
coemptionem facit; deinde a coemptionatore remancipata ei, cui ipsa velit,
et ab eo vindicta manumissa incipit eum habere tutorem, a quo manumissa est;
qui tutor fiduciarius dicitur, sicut inferius apparebit. 115a. Olim etiam
testamenti faciendi gratia fiduciaria fiebat coemptio: Tunc enim non aliter
feminae testamenti faciendi ius habebant, exceptis quibusdam personis, quam
si coemptionem fecissent remancipataeque et manumissae fuissent; sed hanc
necessitatem coemptionis faciendae ex auctoritate divi Hadriani senatus
remisit. * 115b. fiduciae causa cum viro suo fecerit coemptionem, nihilo
minus filiae loco incipit esse: Nam si omnino qualibet ex causa uxor in manu
viri sit, placuit eam filiae iura nancisci.
 

 
 116. Superest, ut exponamus, quae personae in mancipio sint. 117. Omnes
igitur liberorum personae, sive masculini sive feminini sexus, quae in
potestate parentis sunt, mancipari ab hoc eodem modo possunt, quo etiam
servi mancipari possunt. 118. Idem iuris est in earum personis, quae in manu
sunt: Nam feminae a coemptionatoribus eodem modo possunt mancipari, quo
liberi a parente possunt, adeo quidem, ut quamvis ea sola apud
coemptionatorem filiae loco sit. Quae ei nupta sit, tamen nihilo minus etiam
quae ei nupta non sit nec ob id filiae loco sit, ab eo mancipari possit.
118a. Sed plerumque solum et a parentibus et a coemptionatoribus
mancipantur, cum velint parentes coemptionatoresque ex suo iure eas personas
dimittere, sicut inferius evidentius apparebit. 119. Est autem mancipatio,
ut supra quoque diximus, imaginaria quaedam venditio: Quod et ipsum ius
proprium civium Romanorum est; eaque res ita agitur: Adhibitis non minus
quam quinque testibus civibus Romanis puberibus et praeterea alio eiusdem
condicionis, qui libram aeneam teneat, qui appellatur libripens, is, qui
mancipio accipit, rem tenens ita dicit: HUNC EGO HOMINEM EX IURE QUIRITIUM
MEUM ESSE AIO ISQUE MIHI EMPTUS ESTO HOC AERE AENEAQUE LIBRA; deinde aere
percutit libram idque aes dat ei, a quo mancipio accipit, quasi pretii loco.
 120. Eo modo et serviles et liberae personae mancipantur; animalia quoque,
quae mancipi sunt, quo in numero habentur boves, equi, muli, asini; item
praedia tam urbana quam rustica, quae et ipsa mancipi sunt, qualia sunt
Italica, eodem modo solent mancipari. 121. In eo solo praediorum mancipatio
a ceterorum mancipatione differt, quod personae serviles et liberae, item
animalia, quae mancipi sunt, nisi in praesentia sint, mancipari non possunt;
adeo quidem, ut eum, qui mancipio accipit, adprehendere id ipsum, quod ei
mancipio datur, necesse sit; unde etiam mancipatio dicitur, quia manu res
capitur: Praedia vero absentia solent mancipari. 122. ldeo autem aes et
libra adhibetur, quia olim aereis tantum nummis utebantur; et erant asses,
dipundii, semisses, quadrantes, nec ullus aureus vel argenteus nummus in usu
erat, sicut ex lege XII tabularum intellegere possumus; eorumque nummorum
vis et potestas non in numero erat, sed in pondere; ************ asses
librales erant, et dipondii ************ unde etiam dupondius dictus est,
quasi duo pondo: Quod nomen adhuc in usu retinetur. Semisses quoque et
quadrantes pro rata scilicet portione ad pondus examinati erant. Tunc igitur
et qui dabat alicui pecuniam, non numerabat eam, sed appendebat; unde servi,
quibus permittitur administratio pecuniae, dispensatores appellati sunt.
 123. * Illa quidem, quae coemptionem facit, non deducitur in servilem
condicionem, at a parentibus et a coemptionatoribus mancipati mancipataeve
servorum loco constituuntur, adeo quidem, ut ab eo, cuius in mancipio sunt,
neque hereditatem neque legata aliter capere possint, quam si simul eodem
testamento liberi esse iubeantur, sicuti iuris est in persona servorum. Sed
differentiae ratio manifesta est, cum a parentibus et a coemptionatoribus
isdem verbis mancipio accipiantur, quibus servi; quod non similiter fit in
coemptione.
 

 
 124. Videamus nunc, quo modo ii, qui alieno iuri subiecti sunt, eo iure
liberentur.
 

 
 125. Ac prius de his dispiciamus, qui in potestate sunt. 126. Et quidem
servi quemadmodum potestate liberentur, ex his intellegere possumus, quae de
servis manumittendis superius exposuimus. 127. Hi uero, qui in potestate
parentis sunt, mortuo eo sui iuris fiunt. Sed hoc distinctionem recipit; nam
mortuo patre sane omni modo filii filiaeve sui iuris efficiuntur; mortuo
vero avo non omni modo nepotes neptesve sui iuris fiunt, sed ita si post
mortem avi in patris sui potestatem recasuri non sunt. Itaque si moriente
avo pater eorum et vivat et in potestate patris fuerit, tunc post obitum avi
in patris sui potestate fiunt; si vero is, quo tempore avus moritur, aut iam
mortuus est aut exiit de potestate patris, tunc hi, quia in potestatem eius
cadere non possunt, sui iuris fiunt. 128. Cum autem is, cui ob aliquod
maleficium ex lege Cornelia aqua et igni interdicitur, civitatem Romanam
amittat, sequitur, ut quia eo modo ex numero civium Romanorum tollitur,
proinde ac mortuo eo desinant liberi in potestate eius esse: Nec enim ratio
patitur, ut peregrinae condicionis homo civem Romanum in potestate habeat.
Pari ratione et si ei, qui in potestate parentis sit, aqua et igni
interdictum fuerit, desinit in potestate parentis esse, quia aeque ratio non
patitur, ut peregrinae condicionis homo in potestate sit civis Romani
parentis. 129. Quod si ab hostibus captus fuerit parens, quamvis servus
hostium fiat, tamen pendet ius liberorum propter ius postliminii, quo hi,
qui ab hostibus capti sunt, si reversi fuerint, omnia pristina iura
recipiunt; itaque reversus habebit liberos in potestate: Si vero illic
mortuus sit, erunt quidem liberi sui iuris; sed utrum ex hoc tempore, quo
mortuus est apud hostes parens, an ex illo, quo ab hostibus captus est,
dubitari potest. Ipse quoque filius neposve si ab hostibus captus fuerit,
similiter dicemus propter ius postliminii potestatem quoque parentis in
suspenso esse. 130. Praeterea exeunt liberi virilis sexus de parentis
potestate, si flamines Diales inaugurentur, et feminini sexus, si virgines
Vestales capiantur. 131. Olim quoque, quo tempore populus Romanus in Latinas
regiones colonias deducebat, qui iussu parentis in coloniam Latinam nomen
dedissent, desinebant in potestate parentis esse, quia efficerentur alterius
civitatis cives. 132. Praeterea emancipatione desinunt liberi in potestate
parentum esse. Sed filius quidem tribus mancipationibus, ceteri vero liberi
sive masculini sexus sive feminini una mancipatione exeunt de parentium
potestate: Lex enim XII tabularum tantum in persona filii de tribus
mancipationibus loquitur his verbis: 'Si pater ter filium venum duit a patre
fliius liber esto'. Eaque res ita agitur: Mancipat pater filium alicui; is
eum vindicta manumittit: Eo facto revertitur in potestatem patris; is eum
iterum mancipat vel eidem vel alii (sed in usu est eidem mancipari) isque
eum postea similiter vindicta manumittit; eo facto rursus in potestatem
patris revertitur; tertio pater eum mancipat vel eidem vel alii (sed hoc in
usu est, ut eidem mancipetur) eaque mancipatione desinit in potestate patris
esse, etiamsi nondum manumissus sit, sed adhuc in causa mancipii. *
 133. Admonendi autem sumus liberum esse arbitrium ei, qui filium et ex eo
nepotem in potestate habebit, filium quidem de potestate dimittere, nepotem
vero in potestate retinere: Vel ex diverso filium quidem in potestate
retinere, nepotem vero manumittere, vel omnes sui iuris efficere. Eadem et
de pronepote dicta esse intellegemus.
 

 
 134. Praeterea parentes etiam liberos in adoptionem datos in potestate
habere desinunt. Et in filio quidem, si in adoptionem datur, tres
mancipationes et duae intercedentes manumissiones proinde fiunt, ac fieri
solent, cum ita eum pater de potestate dimittit, ut sui iuris efficiatur.
Deinde aut patri remancipatur, et ab eo is, qui adoptat, vindicat apud
praetorem filium suum esse, et illo contra non vindicante a praetore
vindicanti filius addicitur, aut non remancipatur patri, sed ab eo vindicat
is, qui adoptat, apud quem in tertia mancipatione est: Sed sane commodius
est patri remancipari. In ceteris vero liberorum personis, seu masculini seu
feminini sexus, una scilicet mancipatio sufficit, et aut remancipantur
parenti aut non remancipantur. Eadem et in provinciis apud praesidem
provinciae solent fieri. 135. Qui ex filio semel iterumve mancipato
conceptus est, licet post tertiam mancipationem patris sui nascatur, tamen
in avi potestate est, et ideo ab eo et emancipari et in adoptionem dari
potest. At is, qui ex eo filio conceptus est, qui in tertia mancipatione
est, non nascitur in avi potestate: Sed eum Labeo quidem existimat in
eiusdem mancipio esse, cuius et pater sit: Utimur autem hoc iure, ut quamdiu
pater eius in mancipio sit, pendeat ius eius, et si quidem pater eius ex
mancipatione manumissus erit, cadat in eius potestatem, si vero is, dum in
mancipio sit, decesserit, sui iuris fiat. 135a. Eadem scilicet * ut supra
diximus, quod in filio faciunt tres mancipationes, hoc facit una mancipatio
in nepote. 136. * Maximi et Tuberonis cautum est, ut haec quod ad sacra
tantum videatur in manu esse, quod vero ad ceteras causas proinde habeatur,
atque si in manum non convenisset. Eae vero mulieres, quae in manum
conveniunt per coemptionem, potestate parentis liberantur; nec interest, an
in viri sui manu sint an extranei, quamvis hae solae Ioco filiarum
habeantur, quae in viri manu sunt.
 

 
 137. * desinunt in manu esse, et si ex ea mancipatione manumissae fuerint,
sui iuris efficiuntur. 137a. * nihilo magis potest cogere, quam et filia
patrem. Sed filia quidem nullo modo patrem potest cogere, etiam si adoptiva
sit: Haec autem virum repudio misso proinde compellere potest, atque si ei
numquam nupta fuisset.
 

 
 138. Ii, qui in causa mancipii sunt, quia servorum loco habentur, vindicta,
censu, testamento manumissi sui iuris fiunt. 139. Nec tamen in hoc casu lex
Aelia Sentia locum habet: Itaque nihil requirimus, cuius aetatis sit is, qui
manumittit et qui manumittitur; ac ne illud quidem, an patronum creditoremve
manumissor habeat; ac ne numerus quidem lege Fufia Caninia finitus in his
personis locum habet. 140. Quin etiam invito quoque eo, cuius in mancipio
sunt, censu libertatem consequi possunt, excepto eo, quem pater ea lege
mancipio dedit, ut sibi remancipetur; nam quodam modo tunc pater potestatem
propriam reservare sibi videtur eo ipso, quod mancipio recipit. Ac ne is
quidem dicitur invito eo, cuius in mancipio est, censu libertatem consequi,
quem pater ex noxali causa mancipio dedit, veluti quod furti eius nomine
damnatus est et eum mancipio actori dedit: Nam hunc actor pro pecunia habet.
 141. In summa admonendi sumus adversus eos, quos in mancipio habemus, nihil
nobis contumeliose facere licere; alioquin iniuriarum tenebimur. Ac ne diu
quidem in eo iure detinentur homines, sed plerumque hoc fit dicis gratia uno
momento; nisi scilicet ex noxali causa mancipantur.
 

 
 142. Transeamus nunc ad aliam divisionem. Nam ex his personis, quae neque in
potestate neque in manu neque in mancipio sunt, quaedam vel in tutela sunt
vel in curatione, quaedam neutro iure tenentur. Videamus igitur, quae in
tutela, quae in curatione sint: Ita enim intellegemus ceteras personas, quae
neutro iure tenentur. 143. Ac prius dispiciamus de his, quae in tutela sunt.
 144. Permissum est itaque parentibus liberis, quos in potestate sua habent,
testamento tutores dare: Masculini quidem sexus inpuberibus, feminini vero
inpuberibus puberibusque, vel cum nuptae sint. Veteres enim voluerunt
feminas, etiamsi perfectae aetatis sint, propter animi levitatem in tutela
esse. 145. Itaque si quis filio filiaeque testamento tutorem dederit, et
ambo ad pubertatem pervenerint, filius quidem desinit habere tutorem, filia
vero nihilo minus in tutela permanet: Tantum enim ex lege Iulia et Papia
Poppaea iure liberorum a tutela liberantur feminae. Loquimur autem exceptis
virginibus Vestalibus, quas etiam veteres in honorem sacerdotii liberas esse
voluerunt: Itaque etiam lege XII tabularum cautum est. 146. Nepotibus autem
neptibusque ita demum possumus testamento tutores dare, si post mortem
nostram in patris sui potestatem iure recasuri non sint. Itaque si filius
meus mortis meae tempore in potestate mea sit, nepotes ex eo non poterunt ex
testamento meo habere tutorem, quamvis in potestate mea fuerint; scilicet
quia mortuo me in patris sui potestate futuri sunt. 147. Cum tamen in
compluribus aliis causis postumi pro iam natis habeantur, et in hac causa
placuit non minus postumis quam iam natis testamento tutores dari posse, si
modo in ea causa sint, ut si vivis nobis nascantur, in potestate nostra
fiant. Hos enim etiam heredes instituere possumus, cum extraneos postumos
heredes instituere permissum non sit. 148. Uxori, quae in manu est, proinde
ac filiae, item nurui, quae in filii manu est, proinde ac nepti tutor dari
potest. 149. Rectissime autem tutor sic dari potest: LUCIUM TITIUM LIBERIS
MEIS TUTOREM DO vel UXORI MEAE TUTOREM DO. Sed et si ita scriptum sit:
LIBERIS MEIS vel UXORI MEAE TITIUS TUTOR ESTO, recte datus intellegitur.
 150. In persona tamen uxoris, quae in manu est, recepta est etiam tutoris
optio, id est ut liceat ei permittere, quem velit ipsa, tutorem sibi optare,
hoc modo: TITIAE UXORI MEAE TUTORIS OPTIONEM DO. Quo casu licet uxori
tutorem optare vel in omnes res vel in unam forte aut duas. 151. Ceterum aut
plena optio datur aut angusta. 152. Plena ita dari solet, ut proxime supra
diximus. Angusta ita dari solet: TITIAE UXORI MEAE TUTORIS OPTIONEM DUMTAXAT
SEMEL DO aut DUMTAXAT BIS DO. 153. Quae optiones plurimum inter se
differunt: Nam quae plenam optionem habet, potest semel et bis et ter et
saepius tutorem optare; quae vero angustam habet optionem, si dumtaxat semel
data est optio, amplius quam semel optare non potest, si tantum bis, amplius
quam bis optandi facultatem non habet. 154. Vocantur autem hi, qui nominatim
testamento tutores dantur, dativi, qui ex optione sumuntur, optivi.
 155. Quibus testamento quidem tutor datus non sit, iis ex lege XII tabularum
agnati sunt tutores, qui vocantur legitimi. 156. Sunt autem agnati per
virilis sexus personas cognatione iuncti, quasi a patre cognati, veluti
frater eodem patre natus, fratris filius neposve ex eo, item patruus et
patrui filius et nepos ex eo. At hi, qui per feminini sexus personas
cognatione coniunguntur, non sunt agnati, sed alias naturali iure cognati.
Itaque inter avunculum et sororis filium non agnatio est, sed cognatio. Item
amitae, materterae filius non est mihi agnatus, sed cognatus, et invicem
scilicet ego illi eodem iure coniungor, quia qui nascuntur, patris, non
matris familiam secuntur. 157. Sed olim quidem, quantum ad legem XII
tabularum attinet, etiam feminae agnatos habebant tutores. Sed postea lex
Claudia lata est, quae, quod ad feminas attinet, agnatorum tutelas sustulit:
Itaque masculus quidem inpubes fratrem puberem aut patruum habet tutorem;
femina vero talem habere tutorem non potest. 158. Sed adgnationis quidem ius
kapitis diminutione perimitur, cognationis vero ius eo modo non commutatur,
quia civilis ratio civilia quidem iura corrumpere potest, naturalia vero non
potest. 159. Est autem kapitis diminutio prioris status permutatio: Eaque
tribus modis accidit: Nam aut maxima est kapitis diminutio aut minor, quam
quidam mediam vocant, aut minima. 160. Maxima est kapitis diminutio, cum
aliquis simul et civitatem et libertatem amittit; quae accidit incensis, qui
ex forma censuali venire iubentur: Quod ius *, qui contra eam legem in urbe
Roma domicilium habuerint; item feminae, quae ex senatus consulto Claudiano
ancillae fiunt eorum dominorum, quibus invitis et denuntiantibus cum servis
eorum coierint. 161. Minor sive media est kapitis diminutio, cum civitas
amittitur, libertas retinetur; quod accidit ei, cui aqua et igni interdictum
fuerit. 162. Minima est capitis diminutio, cum et civitas et libertas
retinetur, sed status hominis conmutatur; quod accidit in his, qui
adoptantur, item in his, quae coemptionem faciunt, et in his, qui mancipio
dantur quique ex mancipatione manumittuntur; adeo quidem, ut quotiens
quisque mancipetur aut manumittatur, totiens capite diminuatur. 163. Nec
solum maioribus capitis diminutionibus ius adgnationis corrumpitur, sed
etiam minima; et ideo si ex duobus liberis alterum pater emancipaverit, post
obitum eius neuter alteri agnationis iure tutor esse poterit. 164. Cum autem
ad agnatos tutela pertineat, non simul ad omnes pertinet, sed ad eos tantum,
qui proximo gradu sunt. *
 

 
 165. Ex eadem lege XII tabularum libertarum et inpuberum libertorum tutela
ad patronos liberosque eorum pertinet; quae et ipsa tutela legitima vocatur,
non quia nominatim ea lege de hac tutela cavetur, sed quia proinde accepta
est per interpretationem, atque si verbis legis introducta esset: Eo enim
ipso, quod hereditates libertorum libertarumque, si intestati decessissent,
iusserat lex ad patronos liberosve eorum pertinere, crediderunt veteres
voluisse legem etiam tutelas ad eos pertinere, quia et agnatos, quos ad
hereditatem vocavit, eosdem et tutores esse iusserat.
 

 
[De fiduciaria tutela.] 166. Exemplo patronorum recepta est et alia tutela,
quae et ipsa legitima vocatur. Nam si quis filium nepotemve aut pronepotem
inpuberes, vel filiam neptemve aut proneptem tam puberes quam inpuberes
alteri ea lege mancipio dederit, ut sibi remanciparentur, remancipatosque
manumiserit, legitimus eorum tutor erit. 166a. Sunt et aliae tutelae, quae
fiduciariae vocantur, id est quae ideo nobis competunt, quia liberum caput
mancipatum nobis vel a parente vel a coemptionatore manumiserimus. 167. Sed
Latinarum et Latinorum impuberum tutela non omni modo ad manumissores
libertinorum pertinet, sed ad eos, quorum ante manumissionem ex iure
Quiritium fuerunt: Unde si ancilla ex iure Quiritium tua sit, in bonis mea,
a me quidem solo, non etiam a te manumissa Latina fieri potest, et bona eius
ad me pertinent, sed eius tutela tibi competit; nam ita lege Iunia cavetur.
Itaque si ab eo, cuius et in bonis et ex iure Quiritium ancilla fuerit,
facta sit Latina, ad eundem et bona et tutela pertinent.
 

 
 168. Agnatis et patronis et liberorum capitum manumissoribus permissum est
feminarum tutelam alii in iure cedere; pupillorum autem tutelam non est
permissum cedere, quia non videtur onerosa, cum tempore pubertatis finiatur.
 169. Is autem, cui ceditur tutela, cessicius tutor vocatur. 170. Quo mortuo
aut kapite diminuto revertitur ad eum tutorem tutela, qui cessit; ipse
quoque, qui cessit, si mortuus aut kapite diminutus sit, a cessicio tutela
discedit et revertitur ad eum, qui post eum, qui cesserat, secundum gradum
in ea tutela habuerit. 171. Sed quantum ad agnatos pertinet, nihil hoc
tempore de cessicia tutela quaeritur, cum agnatorum tutelae in feminis lege
Claudia sublatae sint. 172. Sed fiduciarios quoque quidam putaverunt
cedendae tutelae ius non habere, cum ipsi se oneri subiecerint. Quod etsi
placeat, in parente tamen, qui filiam neptemve aut proneptem alteri ea lege
mancipio dedit, ut sibi remanciparetur, remanicipatamque manumisit, idem
dici non debet, cum is et legitimus tutor habeatur et non minus huic quam
patronis honor praestandus sit.
 

 
 173. Praeterea senatus consulto mulieribus permissum est in absentis tutoris
locum alium petere, quo petito prior desinit; nec interest, quam longe absit
is tutor. 174. Sed excipitur, ne in absentis patroni locum liceat libertae
tutorem petere. 175. Patroni autem loco habemus etiam parentem, qui ex eo,
quod ipso sibi remancipatam filiam neptemve aut proneptem manumisit,
legitimam tutelam nanctus est. Sed huius quidem liberi fiduciarii tutoris
loco numerantur; patroni autem liberi eandem tutelam adipiscuntur, quam et
pater eorum habuit. 176. Sed aliquando etiam in patroni absentis locum
permittitur tutorem petere, veluti ad hereditatem adeundam. 177. Idem
senatus censuit et in persona pupilli patroni filii. 178. Nam et lege Iulia
de maritandis ordinibus ei, quae in legitima tutela pupilli sit, permittitur
dotis constituendae gratia a praetore urbano tutorem petere. 179. Sane
patroni filius, etiamsi inpubes sit, tamen libertae efficietur tutor,
quamquam in nulla re auctor fieri potest, cum ipsi nihil permissum sit sine
tutoris auctoritate agere. 180. Item si qua in tutela legitima furiosi aut
muti sit, permittitur ei senatus consulto dotis constituendae gratia tutorem
petere. 181. Quibus casibus salvam manere tutelam patrono patronique filio
manifestum est. 182. Praeterea senatus censuit, ut si tutor pupilli
pupillaeve suspectus a tutela remotus sit sive ex iusta causa fuerit
excusatus, in locum eius alius tutor detur, quo facto prior tutor amittit
tutelam. 183. Haec omnia similiter et Romae et in provinciis observantur,
scilicet ut in provinciis a praeside provinciae tutor peti debeat.
 184. Olim cum legis actiones in usu erant, etiam ex illa causa tutor
dabatur, si inter tutorem et mulierem pupillumve lege agendum erat: Nam quia
ipse tutor in re sua auctor esse non poterat, alius dabatur, quo auctore
legis actio perageretur: Qui dicebatur praetorius tutor, quia a praetore
urbano dabatur. Sed post sublatas legis actiones quidam putant hanc speciem
dandi tutoris in usu esse desisse; aliis autem placet adhuc in usu esse, si
legitimo iudicio agatur.
 

 
 185. Si cui nullus omnino tutor sit, ei datur in urbe Roma ex lege Atilia a
praetore urbano et maiore parte tribunorum plebis, qui Atilianus tutor
vocatur; in provinciis vero a praesidibus provinciarum ex lege Iulia et
Titia. 186. Et ideo si cui testamento tutor sub condicione aut ex die certo
datus sit, quamdiu condicio aut dies pendet, tutor dari potest; item si pure
datus fuerit, quamdiu nemo heres existat, tamdiu ex his legibus tutor
petendus est; qui desinit tutor esse, posteaquam aliquis ex testamento tutor
esse coeperit. 187. Ab hostibus quoque tutore capto ex his legibus tutor
peti debet; qui desinit tutor esse, si is, qui captus est, in civitatem
reversus fuerit: Nam reversus recipit tutelam iure postliminii.
 188. Ex his apparet, quot sint species tutelarum. Si vero quaeramus, in quot
genera hae species diducantur, longa erit disputatio: Nam de ea re valde
veteres dubitaverunt. Nosque diligentius hunc tractatum exsecuti sumus et in
edicti interpretatione et in his libris, quos ex Quinto Mucio fecimus: Hoc
solum tantisper sufficit admonuisse, quod quidam quinque genera esse
dixerunt, ut Quintus Mucius; alii tria, ut Servius Sulpicius; alii duo, ut
Labeo; alii tot genera esse crediderunt, quot etiam species essent.
 189. Sed inpuberes quidem in tutela esse omnium civitatium iure contingit;
quia id naturali rationi conueniens est, ut is, qui perfectae aetatis non
sit, alterius tutela regatur, nec fere ulla civitas est, in qua non licet
parentibus liberis suis inpuberibus testamento tutorem dare; quamvis, ut
supra diximus, soli cives Romani videantur tantum liberos suos in potestate
habere. 190. Feminas vero perfectae aetatis in tutela esse fere nulla
pretiosa ratio suasisse videtur: Nam quae vulgo creditur, quin levitate
animi plerumque decipiuntur et aequum erat eas tutorum auctoritate regi,
magis speciosa videtur quam vera; mulieres enim, quae perfectae aetatis
sunt, ipsae sibi negotia tractant, et in quibusdam causis dicis gratia tutor
interponit auctoritatem suam; saepe etiam invitus auctor fieri a praetore
cogitur. 191. Unde cum tutore nullum ex tutela iudicium mulieri datur: At
ubi pupillorum pupillarumve negotia tutores tractant, eis post pubertatem
tutelae iudicio rationem reddunt. 192. Sane patronorum et parentum legitimae
tutelae vim aliquam habere intelleguntur eo, quod hi neque ad testamentum
faciendum neque ad res mancipi alienandas neque ad obligationes suscipiendas
auctores fieri coguntur, praeterquam si magna causa alienandarum rerum
mancipi obligationisque suscipiendae interveniat. Eaque omnia ipsorum causa
constituta sunt, ut quia ad eos intestatarum mortuarum hereditates
pertinent, neque per testamentum excludantur ab hereditate, neque alienatis
pretiosioribus rebus susceptoque aere alieno minus locuples ad eos hereditas
perveniat. 193. Apud peregrinos non similiter, ut apud nos, in tutela sunt
feminae; sed tamen plerumque quasi in tutela sunt: Ut ecce lex Bithynorum,
si quid mulier contrahat, maritum auctorem esse iubet aut filium eius
puberem.
 

 
 194. Tutela autem liberantur ingenuae quidem trium liberorum iure,
libertinae vero quattuor, si in patroni liberorumve eius legitima tutela
sint; nam et ceterae, quae alterius generis tutores habent, velut Atilianos
aut fiduciarios, trium liberorum iure tutela liberantur. 195. Potest autem
pluribus modis libertina tutorem alterius generis habere, veluti si a femina
manumissa sit; tunc enim e lege Atilia petere debet tutorem, vel in
provincia e lege Iulia et Titia: Nam in patronae tutela esse non potest.
195a. Item si sit a masculo manumissa et auctore eo coemptionem fecerit,
deinde remancipata et manumissa sit, patronum quidem habere tutorem desinit,
incipit autem habere eum tutorem, a quo manumissa est, qui fiduciarius
dicitur. 195b. Item si patronus eiusve filius in adoptionem se dedit, debet
liberta lege Atilia vel Iulia et Titia tutorem petere. 195c. Similiter ex
iisdem legibus petere debet tutorem liberta, si patronus decesserit nec
ullum virilis sexus liberorum in familia reliquerit. 196. Masculi autem cum
puberes esse coeperint, tutela liberantur: Puberem autem Sabinus quidem et
Cassius ceterique nostri praeceptores eum esse putant, qui habitu corporis
pubertatem ostendit, id est eum, qui generare potest; sed in his, qui
pubescere non possunt, quales sunt spadones, eam aetatem esse spectandam,
cuius aetatis puberes fiunt; sed diversae scholae auctores annis putant
pubertatem aestimandam, id est eum puberem esse existimant, qui XIIII annos
explevit. * 197. * aetatem pervenerit, in qua res suas tueri possit, sicuti
apud peregrinas gentes custodiri superius indicavimus. 198. Ex iisdem causis
et in provinciis a praesidibus earum curatores dari volunt.
 199. Ne tamen et pupillorum et eorum, qui in curatione sunt, negotia a
tutoribus curatoribusque consumantur aut deminuantur, curat praetor, ut et
tutores et curatores eo nomine satisdent. 200. Sed hoc non est perpetuum;
nam et tutores testamento dati satisdare non coguntur, quia fides eorum et
diligentia ab ipso testatore probata est; et curatores, ad quos non e lege
curatio pertinet, sed qui vel a consule vel a praetore vel a praeside
provinciae dantur, plerumque non coguntur satisdare, scilicet quia satis
honesti electi sunt.
 
 
 
 
 
	 Gaius 
	 Ius Romanum 
	 The Latin Library 
	 The Classics Page