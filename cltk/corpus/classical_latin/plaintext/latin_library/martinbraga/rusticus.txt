Martin of Braga: de Correctione Rusticorum
		 

		 
		 
	 
	
 

 INCIPIT EPISTOLA SANCTI MARTINI EPISCOPI AD POLEMIUM EPISCOPUM
 DE CORRECTIONE RUSTICORUM 

 

 
Domino beatissimo ac mihi desiderantissimo in Christo fratri Polemio
episcopo Martinus episcopus.
 

 [1] Epistolam tuae sanctae caritatis accepi, in qua scribis ad me ut
pro castigatione rusticorum, qui adhuc pristina paganorum superstitione
detenti cultum venerationis plus daemoniis quam deo persolvunt, aliqua
de origine idolorum et sceleribus ipsorum vel pauca de multis ad te scripta
dirigerem. Sed quia oportet ab initio mundi vel modicam illis rationis
notitiam quasi pro gustu porrigere, necesse me fuit ingentem praeteritorum
temporum gestorumque silvam breviato tenuis compendii sermone contingere
et cibum rusticis rustico sermone condire. Ita ergo, opitulante tibi deo,
erit tuae praedicationis exordium:
 

 [2] Desideramus, filii karissimi, adnuntiare vobis in nomine domini
quae aut minime audistis aut audita fortasse oblivioni dedistis. Petimus
ergo caritatem vestram ut, quae pro salute vestra dicuntur, adtentius audiatis.
Longus quidem per divinas scripturas ordo dirigitur, sed ut vel aliquantulum
in memoriam teneatis, pauca vobis de pluribus commendamus.
 

 [3] Cum fecisset in principio deus caelum et terram, in illa caelesti
habitatione fecit spiritales creaturas, id est angelos, qui in conspectu
ipsius adstantes laudarent illum. Ex quibus unus, qui primus omnium archangelus
fuerat factus, videns se in tanta gloria praefulgentem, non dedit honorem
deo creatori suo, sed similem se illi dixit; et pro hac superbia cum aliis
plurimis angelis qui illi consenserunt de illa caelesti sede in aere isto
qui est sub caelo deiectus est; et ille, qui fuerat prius archangelus,
perdita luce gloriae suae, factus est tenebrosus et horribilis diabolus.
Similiter et illi alii angeli qui consentientes illi fuerant cum ipso de
caelo proiecti sunt et, perdito splendore suo, facti sunt daemones. Reliqui
autem angeli qui subditi fuerunt deo in suae claritatis gloria in conspectu
domini perseverant; et ipsi dicuntur angeli sancti. Nam illi qui cum principe
suo Satan pro superbia sua iactati sunt angeli refugae et daemonia appellantur.
 

 [4] Post istam ruinam angelicam placuit deo de limo terrae hominem plasmare,
quem posuit in paradiso; et dixit ei ut, si praeceptum domini servasset,
in loco illo caelesti sine morte succederet, unde angeli illi refugae ceciderunt,
si autem praeterisset dei praeceptum, morte moreretur. Videns ergo diabolus
quia propterea factus fuerat homo, ut in loco ipsius, unde ipse cecidit,
in regno dei succederet, invidia ductus suasit homini ut mandata dei transcenderet.
Pro qua offensa iactatus est homo de paradiso in exilio mundi istius, ubi
multos labores et dolores pateretur.
 

 [5] Fuit autem primus homo dictus Adam, et mulier eius quam de ipsius
carne deus creavit dicta est Eva. Ex istis duobus hominibus omne genus
hominum propagatum est. Qui, obliti creatorem suum deum multa scelera facientes,
inritaverunt deum ad iracundiam. Pro qua re inmisit deus diluvium et perdidit
omnes, excepto uno iusto, nomine Noe, quem cum suis filiis pro reparando
humano genere reservavit. A primo ergo homine Adam usque ad diluvium transierunt
anni duo milia ducenti quadraginta duo.
 

 [6] Post diluvium iterum recuperatum est genus humanum per tres filios
Noe, reservatos cum uxoribus suis. Et cum coepisset multitudo subcrescens
mundum implere, obliviscentes iterum homines creatorem mundi deum, coeperunt,
dimisso creatore, colere creaturas. Alii adorabant solem, alii lunam vel
stellas, alii ignem, alii aquam profundam vel fontes aquarum, credentes
haec omnia non a deo esse facta ad usum hominum, sed ipsa ex se orta deos
esse.
 

 [7] Tunc diabolus vel ministri ipsius, daemones, qui de caelo deiecti
sunt, videntes ignaros homines dimisso Deo creatore suo, per creaturas
errare, coeperunt se illis in diversas formas ostendere et loqui cum eis
et expetere ab eis, ut in excelsis montibus et in silvis frondosis sacrificia
sibi offerrent et ipsos colerent pro deo, imponentes sibi vocabula sceleratorum
hominum, qui in omnibus criminibus et sceleribus suam egerant vitam, ut
alius Iovem se esse diceret, qui fuerat magus et in tantis adulteriis incestus
ut sororem suam haberet uxorem, quae dicta est Iuno, Minervam et Venerem
filias suas corruperit, neptes quoque et omnem parentelam suam turpiter
incestaverit. Alius autem daemon Martem se nominavit, qui fuit litigiorum
et discordiae commissor. Alius deinde daemon Mercurium se appellare voluit,
qui fuit omnis furti et fraudis dolosus inventor; cui homines cupidi quasi
deo lucri, in quadriviis transeuntes, iactatis lapidibus acervos petrarum
pro sacrificio reddunt. Alius quoque daemon Saturni sibi nomen adscripsit,
qui, in omni crudelitate vivens, etiam nascentes suos filios devorabat.
Alius etiam daemon Venerem se esse confinxit, quae fuit mulier meretrix.
Non solum cum innumerabilibus adulteris, sed etiam cum patre suo Iove et
cum fratre suo Marte meretricata est.
 

 [8] Ecce quales fuerunt illo tempore isti perditi homines, quos ignorantes
rustici per adinventiones suas pessime honorabant, quorum vocabula ideo
sibi daemones adposuerunt, ut ipsos quasi deos colerent et sacrificia illis
offerrent et ipsorum facta imitarentur, quorum nomina invocabant. Suaserunt
etiam illis daemones ut templa illis facerent et imagines vel statuas sceleratorum
hominum ibi ponerent et aras illis constituerent, in quibus non solum animalium
sed etiam hominum sanguinem illis funderent. Praeter haec autem multi daemones
ex illis qui de caelo expulsi sunt aut in mare aut in fluminibus aut in
fontibus aut in silvis praesident, quos similiter homines ignorantes deum
quasi deos colunt et sacrificant illis. Et in mare quidem Neptunum appellant,
in fluminibus Lamias, in fontibus Nymphas, in silvis Dianas, quae omnia
maligni daemones et spiritus nequam sunt, qui homines infideles, qui signaculo
crucis nesciunt se munire, nocent et vexant. Non tamen sine permissione
dei nocent, quia deum habent iratum et non ex toto corde in fide Christi
credunt, sed sunt dubii in tantum ut nomina ipsa daemoniorum in singulos
dies nominent, et appellent diem Martis et Mercurii et Iovis et Veneris
et Saturni, qui nullum diem fecerunt, sed fuerunt homines pessimi et scelerati
in gente Graecorum.
 

 [9] Deus autem omnipotens, quando caelum et terram fecit, ipse tunc
creavit lucem, quae per distinctionem operum dei septies revoluta est.
Nam primo deus lucem fecit, quae appellata est dies; secundo firmamentum
caeli factum est; tertio terra a mare divisa est; quarto sol et luna et
stellae factae sunt; quinto quadrupedia et volatilia et natatilia; sexto
homo plasmatus est; septimo autem die, completo omni mundo et ornamento
ipsius, requiem deus appellavit. Una ergo lux, quae prima in operibus dei
facta est, per distinctionem operum dei septies revoluta, septimana est
appellata. Qualis ergo amentia est ut homo baptizatus in fide Christi diem
dominicum, in quo Christus resurrexit, non colat et dicat se diem Iovis
colere et Mercurii et Veneris et Saturni, qui nullum diem habent, sed fuerunt
adulteri et magi et iniqui et male mortui in provincia sua! Sed, sicut
diximus, sub specie nominum istorum ab hominibus stultis veneratio et honor
daemonibus exhibetur.
 

 [10] Similiter et ille error ignorantibus et rusticis subrepit, ut Kalendas
Ianuarias putent anni esse initium, quod omnino falsissimum est. Nam, sicut
scriptura sancta dicit, VIII Kal. Aprilis in ipso aequinoctio initium primi
anni est factum. Nam sic legitur: et divisit deus inter lucem et tenebras .
Omnis autem recta divisio aequalitatem habet, sicut et in VIII Kal. Aprilis
tantum spatium horarum dies habet quantum et nox. Et ideo falsum est ut
Ianuariae Kalendae initium anni sint.
 

 [11] Iam quid de illo stultissimo errore cum dolore dicendum est, quia
dies tinearum et murium observant et, si dici fas est, homo Christianus
pro deo mures et tineas veneratur? Quibus si per tutelam cupelli aut arculae
non subducatur aut panis aut pannus, nullo modo pro feriis sibi exhibitis,
quod invenerint, parcent. Sine causa autem sibi miser homo istas praefigurationes
ipse facit, ut, quasi sicut in introitu anni satur est et laetus ex omnibus,
ita illi et in toto anno contingat. Observationes istae omnes paganorum
sunt per adinventiones daemonum exquisitae. Sed vae illi homini qui deum
non habuerit propitium et ab ipso saturitatem panis et securitatem vitae
non habuerit datam! Ecce istas superstitiones vanas aut occulte aut palam
facitis, et numquam cessatis ab istis sacrificiis daemonum. Et quare vobis
non praestant ut semper saturi sitis et securi et laeti? Quare, quando
deus iratus fuerit, non vos defendunt sacrificia vana de locusta, de mure,
et de multis aliis tribulationibus, quas vobis deus iratus immittit?
 

 [12] Non intellegitis aperte quia mentiuntur vobis daemones in istis
observationibus vestris quas vane tenetis, et in auguriis quae adtenditis
frequentius vos inludunt? Nam sicut dicit sapientissimus Salomon: divinationes
et auguria vana sunt ; et quantum timuerit homo in illis, tantum magis
fallitur cor eius. Ne dederis in illis cor tuum, quoniam multos scandalizaverunt .
Ecce hoc scriptura sancta dicit, et certissime sic est, quia tamdiu infelices
homines per avium voces daemonia suadunt, donec per res frivolas et vanas
et fidem Christi perdant, et ipsi in interitum mortis suae de improviso
incurrant. Non iussit deus hominem futura cognoscere, sed ut, semper in
timore illius vivens, ab ipso gubernationem et auxilium vitae suae expeteret.
Solius dei est antequam aliquid fiat scire, homines autem vanos daemones
diversis argumentis inludunt, donec illos in offensam dei perducant et
animas illorum secum pertrahant in infernum, sicut ab initio fecerunt per
invidiam suam, ne homo regnum caelorum intraret, de quo illi deiecti sunt.
 

 [13] Pro qua etiam causa, dum vidisset deus miseros homines ita a diabolo
et angelis eius malis inludi ut, obliviscentes creatorem suum, pro deo
daemones adorarent, misit filium suum, id est sapientiam et verbum suum,
ut illos ad cultum veri dei de diaboli errore reduceret. Et quia non poterat
divinitas filii dei ab hominibus videri, accepit carnem humanam ex utero
Mariae virginis, non ex coniugio viri, sed ex spiritu sancto conceptam.
Natus ergo in humanam carnem filius dei, intus latens invisibilis deus,
foris autem visibilis homo, praedicavit hominibus: docuit illos, relictis
idolis et malis operibus, de potestate diaboli exire et ad cultum creatoris
sui reverti. Postquam docuit, voluit pro humano genere mori. Passus est
mortem voluntarie, non invitus; crucifixus est a Iudaeis sub iudice Pilato
Pontio, qui de Ponto provincia natus illo tempore provinciae Syriae praesidebat;
depositus de cruce, positus est in sepulchro; tertia die resurrexit vivus
a mortuis, et diebus quadraginta cum duodecim discipulis suis conversatus
est, et, ut veram carnem suam resurrexisse monstraret, manducavit post
resurrectionem ante discipulos suos. Transactis autem quadraginta diebus,
praecepit discipulis suis ut adnuntiarent omnibus gentibus resurrectionem
filii dei, et baptizarent eos in nomine patris et filii et spiritus sancti
in remissionem peccatorum, et docerent illos qui baptizati fuissent recedere
a malis operibus, id est ab idolis, ab homicidiis, a furtis, a periurio,
a fornicatione, et quod sibi nollent fieri aliis non facerent. Et postquam
haec praecepit, videntibus ipsis discipulis, ascendit in caelum, et ibi
sedet ad dexteram patris, et inde in fine istius mundi venturus est cum
ipsa carne quam secum levavit in caelis.
 

 [14] Cum autem finis mundi istius venerit, omnes gentes et omnis homo
qui ex illis primis hominibus, id est ex Adam et Eva, ducit originem omnes
resurgent et boni et mali; et omnes ante iudicium Christi venturi sunt,
et tunc qui fuerunt in vita sua fideles et boni separantur a malis et intrant
in regno dei cum angelis sanctis, et erunt animae illorum cum carne sua
in requiem aeternam, numquam amplius morituri, ubi iam nullus illis erit
aut labor aut dolor, non tristitia, non famis aut sitis, non calor aut
frigus, non tenebrae aut nox, sed, semper laeti, saturi, in luce, in gloria,
similes erunt angelis dei, quia iam in illo loco meruerunt intrare unde
diabolus cum sibi consentientibus angelis cecidit. Ibi ergo omnes qui fideles
deo fuerunt permanent in aeternum. Nam illi qui increduli fuerunt aut non
fuerunt baptizati aut certe, si baptizati fuerint, post baptismum suum
iterum ad idola et homicidia vel adulteria vel ad periuria et ad alia mala
reversi sunt et sine poenitentia sunt defuncti, omnes qui tales fuerint
inventi damnantur cum diabolo et cum omnibus daemoniis quos coluerunt et
quorum opera fecerunt, et in aeterno igne cum carne sua in inferno mittuntur,
ubi ignis ille inextinguibilis in perpetuum vivit, et caro illa iam de
resurrectione recepta in aeternum cruciatur gemens. Desiderat iterum mori,
ut non sentiat poenas, sed non permittitur mori, ut aeternos perferat cruciatus.
Ecce hoc loquitur lex, hoc loquuntur prophetae, haec evangelium Christi,
haec apostolus, haec omnis scriptura sancta testatur; quae vobis modo vel
pauca ex multis simpliciter diximus. Vestrum est dehinc, filii karissimi,
ea quae per nos dicta sunt recordare, et aut bene agendo futuram in regno
dei requiem sperare, aut (quod absit!) male agendo futurum in inferno ignem
perpetuum expectare. Nam et vita aeterna et mors aeterna in arbitrio hominis
posita est. Quod sibi elegerit unusquisque, hoc habebit.
 

 [15] Vos ergo, fideles, qui in nomine patris et filii et spiritus sancti
ad Christi baptismum accessistis, considerate quale in ipso baptismo pactum
cum deo fecistis. Nam cum singuli nomen vestrum dedistis ad fontes, verbi
gratia, aut Petrus aut Iohannes aut quodlibet nomen, sic a sacerdote interrogati
fuistis: "Quomodo diceris?" Respondisti aut tu, si iam poteras respondere,
aut certe qui pro te fidem fecit, qui te de fonte suscepit, et dixit, verbi
gratia: "Iohannes dicitur." Et interrogavit sacerdos: "Iohannes, abrenuntias
diabolo et angelis eius, culturis et idolis eius, furtis et fraudibus eius,
fornicationibus et ebrietatibus eius, et omnibus operibus eius malis?"
Et respondisti: "Abrenuntio." Post istam abrenuntiationem diaboli iterum
interrogatus es a sacerdote: "Credis in deum patrem omnipotentem?" Respondisti:
"Credo." "Et in Iesum Christum, filium eius unicum, deum et dominum nostrum,
qui natus est de spiritu sancto ex Maria virgine, passus sub Pontio Pilato,
crucifixus et sepultus, descendit ad inferna, tertia die resurrexit vivus
a mortuis, ascendit in caelos, sedet ad dexteram patris, inde venturus
iudicare vivos et mortuos? Credis?" Et respondisti: "Credo." Et iterum
interrogatus es: "Credis in spiritum sanctum, sanctam ecclesiam catholicam,
remissionem omnium peccatorum, carnis resurrectionem, et vitam aeternam?"
Et respondisti: "Credo." Ecce ergo considerate quale pactum cum deo fecistis
in baptismo. Promisistis vos abrenuntiare diabolo et angelis eius et omnibus
operibus eius malis, et confessi estis credere vos in patrem et filium
et spiritum sanctum et sperare vos in fine saeculi carnis resurrectionem
et vitam aeternam.
 

 [16] Ecce qualis cautio et confessio vestra apud deum tenetur! Et quomodo
aliqui ex vobis, qui abrenuntiaverunt diabolo et angelis eius et culturis
eius et operibus eius malis, modo iterum ad culturas diaboli revertuntur?
Nam ad petras et ad arbores et ad fontes et per trivia cereolos incendere,
quid est aliud nisi cultura diaboli? Divinationes et auguria et dies idolorum
observare, quid est aliud nisi cultura diaboli? Vulcanalia et Kalendas
observare, mensas ornare, et lauros ponere, et pedem observare, et fundere
in foco super truncum frugem et vinum, et panem in fontem mittere, quid
est aliud nisi cultura diaboli? Mulieres in tela sua Minervam nominare
et Veneris diem in nuptias observare et quo die in via exeatur adtendere,
quid est aliud nisi cultura diaboli? Incantare herbas ad maleficia et invocare
nomina daemonum incantando, quid est aliud nisi cultura diaboli? Et alia
multa quae longum est dicere. Ecce ista omnia post abrenuntiationem diaboli,
post baptismum facitis et, ad culturam daemonum et ad mala idolorum opera
redeuntes, fidem vestram transistis et pactum quod fecistis cum deo disrupistis.
Dimisistis signum crucis, quod in baptismum accepistis, et alia diaboli
signa per avicellos et sternutos et per alia multa adtenditis. Quare mihi
aut cuilibet recto Christiano non nocet augurium? Quia, ubi signum crucis
praecesserit, nihil est signum diaboli. Quare vobis nocet? Quia signum
crucis contemnitis, et illud timetis quod vobis ipsi in signum configitis.
Similiter dimisistis incantationem sanctam, id est symbolum quod in baptismum
accepistis, quod est Credo in deum patrem omnipotentem , et orationem
dominicam, id est Pater noster qui es in caelis , et tenetis diabolicas
incantationes et carmina. Quicumque ergo, contempto signo crucis Christi,
alia signa aspicit, signum crucis, quod in baptismum accepit, perdidit.
Similiter et qui alias incantationes tenet a magis et maleficis adinventas,
incantationem sancti symboli et orationis dominicae, quae in fide Christi
accepit, amisit et fidem Christi inculcavit, quia non potest et deus simul
et diabolus coli.
 

 [17] Si ergo agnovistis, dilectissimi filii, omnia ista quae diximus,
si quis se cognoscit post acceptum baptismum haec fecisse et fidem Christi
rupisse, non desperet de se nec dicat in corde suo: "Quia tanta mala feci
post baptismum, fortasse non mihi indulget deus peccata mea." Noli dubitare
de misericordia dei. Tantum tu fac in corde tuo pactum cum deo, ut iam
amplius culturas daemonum non colas, nec praeter deum caeli aliquid adores,
neque homicidium facias, neque adulterium aut fornicationem, non furtum
facias, non periures. Et cum hoc deo ex toto corde tuo promiseris et ulterius
peccata ista non feceris, fiducialiter veniam de deo spera, quia sic dicit
deus per propheticam scripturam: In quacumque die iniustus oblitus fuerit
iniquitates suas et fecerit iustitias, et ego obliviscar omnes iniquitates
eius . Paenitentiam ergo peccatoris deus expectat. Paenitentia autem
ista vera est, ut iam amplius homo non faciat mala quae fecit, sed de praeteritis
peccatis indulgentiam petat, et de futuro caveat ne ad ipsa iterum revolvatur,
sed magis econtrario bona opera exerceat, ut esurienti pauperi elemosynam
porrigat, hospitem lassum reficiat, et quicquid sibi ab alio vult fieri,
hoc alteri faciat, et quod sibi non vult fieri, hoc alteri non faciat,
quia in hoc verbo mandata dei complentur.
 

 [18] Rogamus ergo vos, fratres et filii karissimi, ut ista praecepta,
quae vobis deus per nos humillimos et exiguos dare dignatur, in memoria
teneatis et cogitetis quomodo salvetis animas vestras, ut non solum de
praesenti ista vita et de transitoria mundi istius utilitate tractetis,
sed illud magis recordetis quod in symbolo vos credere promisistis, id
est carnis resurrectionem et vitam aeternam. Si ergo credidistis et creditis
quia carnis resurrectio erit et vita aeterna in regno caelorum inter angelos
dei, sicut vobis supra iam diximus, inde quam maxime cogitate, et non semper
de istius mundi miseria. Praeparate viam vestram in operibus bonis. Frequentate
ad deprecandum deum in ecclesia vel per loca sanctorum. Diem dominicum,
qui propterea dominicus dicitur, quia filius dei, dominus noster Iesus
Christus, in ipso resurrexit a mortuis, nolite contemnere, sed cum reverentia
colite. Opus servile, id est agrum, pratum, vineam, vel si qua gravia sunt,
non faciatis in die dominico, praeter tantum quod ad necessitatem reficiendi
corpusculi pro exquoquendo pertinet cibo et necessitate longinqui itineris.
Et in locis proximis licet viam die dominico facere, non tamen pro occasionibus
malis, sed magis pro bonis, id est aut ad loca sancta ambulare, aut fratrem
vel amicum visitare, vel infirmum consolare, aut tribulanti consilium vel
adiutorium pro bona causa portare. Sic ergo decet Christianum hominem diem
dominicum venerare. Nam satis iniquum et turpe est ut illi qui pagani sunt
et ignorant fidem Christianum, idola daemonum colentes, diem Iovis aut
cuiuslibet daemonis colant et ab opere se abstineant, cum certe nullum
diem daemonia nec creassent nec habeant. Et nos, qui verum deum adoramus
et credimus filium dei resurrexisse a mortuis, diem resurrectionis eius,
id est dominicum, minime veneramus! Nolite ergo iniuriam facere resurrectioni
dominicae, sed honorate et cum reverentia colite propter spem nostram quam
habemus in illam. Nam sicut ille dominus noster Iesus Christus, filius
dei, qui est caput nostrum, tertia die resurrexit a mortuis, ita et nos,
qui sumus membra ipsius, resurrecturos nos in carne nostra in fine saeculi
speramus, ut unusquisque sive requiem aeternam sive poenam aeternam, sicut
in corpore suo in saeculo isto egit, ita recipiat.
 

 [19] Ecce nos sub testimonio dei et sanctorum angelorum qui nos audiunt,
modo loquentes, absolvimus caritati vestrae debitum nostrum, et pecuniam
domini, sicut praeceptum habemus, feneravimus vobis. Vestrum est amodo
cogitare et procurare quomodo unusquisque, quantum accepit, veniente domino
cum usuris in die iudicii repraesentet. Oramus autem ipsius domini clementiam,
ut vos ab omni malo custodiat et dignos sanctorum angelorum suorum socios
in regno suo perficiat, praestante ipso qui vivit et regnat in saecula
saeculorum. Amen.
 

 

 

 
 
 
	 Martin of Braga 
	 Medieval Latin 
	 The Latin Library 
	 The Classics Page