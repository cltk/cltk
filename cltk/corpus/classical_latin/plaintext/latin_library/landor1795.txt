The Poems of W. S. Landor, 1795: Poematum Latinorum Libellus 
 
 
 
 POEMATUM LATINORUM LIBELLUS 

 PRAEFATIO 

 Prolusiones pauculas, opera iuventutis meae, statui 
praelo dare. 

Haec autem redintegrata studia, quae solebam acriter 
et attente prosequi, nunc lentus atque languidus respicio. 
Tamen adolescentiae, non inaniter consumptae, non oscitanter 
obdormitae, reminisci iucundum est. 

Mea quidem hos, qualescunque sint, fructus tulit: acerbos 
aliquando et immites fateor. 

 HENDECASYLLABI 

 
 
 I 
 AD CATULLUM 
An felix fuerit solum Quirini 
Incepi dubitare, quod tulisset 
Tot civilia bella Caesaresque: 
At, divine Catulle! cum put&acirc;ssem 
Ut suavis fueris, et ut Diones 
Cesto laeta Camaena cingeretur, 
Tum fugere procul, repente, ocellis 
Et civilia bella Caesaresque; 
Atque omnis dubitatio recessit 
Quin felix fuerit solum Quirini 
Te, divine Catulle! te poeta. 

 II 
 AD AMICUM 
Faustam se mea Musa praedicabit 
P * * * ! tibi: namque liberari 
Orbem vidit iniquitate regum: 
Faustam quod meminit duces Britannum 
Horrentes scelus, ac sacro pavore 
Perculsos, remeasse ab Occidenti! 
Nolebantque diutius manere 
Hostes fratribus, Innocentiaeque 
In templo, emeriti! manus lavabant. 
Nuper, laeta, refrigerantis Arcti 
Reges undique, Satrapasque Regum, 
Collectos ut acerba fata ferrent 
Gallis, vidit inermibus repelli. 
En! ut omnia damna, quae parabant 
Genti magnanimae, sibi irruere. 
En! ut ridiculum iacent; ut hoste 
Conculcantur inutiles coronae! 
En! quae non poterant suis saluti 
Servis esse, malum aut diem fugare, 
Procuduntur imagines Deorum. 

 Nos, qui talia vidimus, potimur 
Vitae muneribus, cupiditatum 
Expertes; tamen est quod haud Silebo, 
Et quo se mea Musa praedicabit 
Faustam non habet, aut cupit, Patronum. 

 III 
Dii! vobis ago gratias; ago, Dii 
Magnas non quia flaveant aristis 
Arva, aut gramine prata laeta vernent 
At, quod vos mihi Stoicam quietem, 
At quod ilia dura, praebuistis, 
Nec risu quatiunda nec dolore. 
Nam quis, iure alio, videre possit 
Quae nos quotidie videmus? O Dii! 
Vos ridetis opinor intueri 
Tam macrum atque misellum homuncionem. 
Quo venalius est nihil sub astris, 
Adulantibus adpeti catervis. 

 Hic, quos attinet alma cura templi, 
Splendescunt dapibus tumentque vino: 
Hic, quos purpura delegata plebi 
Vestit, mane frequenter hunc salutant; 
Obrepuntque silenter, annuuntque 
Summisse caput, et genu pavimento 
Inflectunt tremulum: ordine antecedit 
- Tam summissa, silens, tremensque, turba 
Importuna Cubiculariorum. 

 Felices! quibus, inter haec, dedistis 
Et servare fidem et tenere risus. 

 IV 
 AD CATULLUM 
Vilem laesus ut execror Cachistum, 
Anne te sequar, O Catulle! versu? 
Tanto me superas, Catulle! versu 
Quanto dulcior est Amor Furore. 

 V 
 AD CACHISTUM 
Heus! homo Venerique Gratiisque 
Invisissime, nec minus Camaenis! 
Audi paucula quae mihi, hac sub ulmo 
Acres Hendecasyllabi ministrant. 
Verum, in principio Cachiste! causum 
Vis dicem tibi claudicationis? 
Paucis, dum requiesco, causam habebis. 

 Novisti graviter, Cachiste! Musas 
Iniustum exilium meum tulisse: 
Novisti graviter, Cachiste! Musas 
Hoc a tempore strenuis iambis, 
Alcaeive sonantibus flagellis 
Gravisas tua verberare terga. 

 Paulisper maneas, amabo! amabo! 
Iambo pede fessus ut recumbem, 
Tunc mittam tibi carmen hac ab ulmo. 

 VI 
 AD CACHISTUM 
 CUIUS CHARTAE QUAEDAM COMBURERENTUR. 
Si possis mihi dic, Cachiste! charta 
Dum flammis tua stridula ureretur, 
Num maior fuit ista poena chartae 
Humenti, vapidaeque, frigidaeque 
Tam tarda misere perire morte, 
An flammis adeo obstinatam habere 
Amplexu in calido, Cachiste! praedam? 

 VII 
 AD CACHISTUM 
Debentur tibi, mi Cachiste! grates 
Quod tu materiem, satis, dedisti 
Ventosaeque venustulaeque Musae: 
Et quidnam, mihi dic, negare possim 
Ventosaeque venustulaeque Musae? 
Si laetatur, equos iubet parari 
*Ut tecum volitet super cacumen 
Pindi, Pegaseo insonans volatu, 
Et pingit duplici colore pennas 
Queis sublime per aera auferaris. 
 Seu, distorta morosiore vultu, 
Quaerat materiem novam querelae, 
Tu das materiem novam querelae. 
Tum, si forte facetiis adornat 
Carmen quod rabida incho&acirc;rit Ira, 
Subridet: velut inquiere vates 
Emersam Venerem mari, columbis 
Iunctis ante vehentibusque concham. 

 *Scripseram Cachisti mutationem in picam : Imitatus illud 
Menagianum de pari clade Gargilii. 



 VIII 
 AD BRITANNIAM 
 BELLO IN ASIA FELICITER PERFECTO 
O! Regina Britannia Insularum! 
Orbis lucidus universi ocellus! 
Bellique* arbiter, Artiumque mater! 
Pulso a finibus Indiae Tyranno, 
Ac natis Asiatico triumpho 
Missis ad tua castra, nonne Pacem 
Optas finitimis favere terris? 
Et tu perpatiare sic tyrannos 
Tot induere Galliae tumultus? 
En hos consequitur Rapina, Caedes, 
Et Fames malesuada, visque Martis: 
Hic Discordia saevit; ecce pallam 
Scissam, et purpureo oblitam cruore! 
Hic Bellona ruentibus catervis 
Ignes iniicit; atque melleos Mors 
Prosternit pede flosculos Iuventae. 

 Infelix puer! imminente letho, 
Expectant male te tui parentes! 
Et lactata puella spe, lacertis 
Heu! inanibus, heu! vacante lecto, 
Dulci se tibi somnio volutat. 
O crudelia bella! mane clamat, 
Ter crudelia! vos enim abstulistis 
Illum quem mihi blanda Nox reducit 
Et gaudens tenebris Amor: tamen Mors 
Hoc a pectore bella nil valetis! 
Tam charum caput una dimovebit. 

 *Verbo masculini generis hic usus sum: haud aliter Livius, 
ni fallor, verum arbitrum Romam appellavit. 


 IX 
 DE CATONE ET CAESARE 
Ut vitam, Cato! Caesari invidebas 
Sic mortem tibi Caesar invidebat. 

 X 
 AD PAPYRIUM CURSOREM POETAM 
Illud me penitus pudet fateri 
Cursor! quod temerarius proposti 
Qualis sit tua, me arbitro , Camaena. 
At fabor licet illico erubescem. 

 Hanc Afrae similem puto volucri 
Quae, cum protulit ora, mandat actae 
Et Phaebi radiis; deinde pullos 
Crudos, non reditura, derelinquit. 

 XI 
 DE POETARUM INFORTUNIIS 
Eheu! vae tibi! vae tibi! O Poeta! 
Qui curaeve vel aestimationi 
Te Diis esse, miselle, praedicaris. 
Olim vae tibi! vae! senex Poeta! 
Aeque sancta Poesis ac Senectus 
Aeque nunc inopes iacent. Quid, oro, 
Valent, ingenium, ioci, lepores, 
Lusus, deliciae, dicacitates, 
Atque omnis chorus Elegantiarum 
Quae molli pede quo lubet vagantur? 
Dum tu, quo iubet illa saeva Diva 
Illa quae regit Antium, vagaris. 

 XI I 
 AD AMICUM 
Chare P***! quid ago requiris? 
Saepe vel tento lepidum Catulli 
Carmen, aut tendit mihi Martialis 
        Musa flagellos. 

Rideo, sperno, rabidum Cachistum: 
Hei mihi! semper brevis ille risus! 
Currui adsigo Scelus, at molestat 
        Cura triumphum. 

Heu iuventutis reditura nunquam 
Gaudia! infest&acirc; mihi dempta dextr&acirc;; 
Innocens risus, agilesque ludi, 
        Laetaque frontis. 

Pila, trans aulam validis lacertis 
Acta non crebro resonat; nec aura 
Fert citum binis peditum catervis 
        Altius orbem 

Non leves, aptae stabilire foedus 
Mutuum, rixae; nec operta stratis 
Ora, cum longas timidasque ducit 
        Fabula noctes. 

Haec ego interdum memini, iuvatque 
Et dolet; quaedam dolor est voluptas: 
Sed parum mitis mea lenta corda 
        Torquet amaror. 

Eia age! abstergam lacrymas; Iacchum 
In coronatos cyathos vocabo: 
Reddat elapsum catus ille Tempus, 
        Gaudia reddat. 

Forsan et dulcem referat Sodalem, 
 At procul nobis abes, O Sodalis! 
Sin minus, primum mea te iubebunt 
        Vota valere. 

 XIII 
Saepe iussisti quid in his opinor 
Rebus, O tibi mitteretur 
Sedulo, donec violare pacem 
        Purpura cesset. 

Aureus donis rabidos tyrannos 
Burcus ad coelum tulit, at querelas 
Temnit infestas venientis aevi, 
        Temnit honores. 

Quam potest aurum! male dehonestat 
Propter hoc, priscumque genus Senator 
Seque, nec canos meminit capillos 
        Morte minari. 

Ore quam torvo inspicient parentes 
Pallidum fortes, ubi mistus umbris 
Umbra! per dura tenebrosa Ditis 
        Regna vagatur. 

Aeacus null&acirc; reticet loquel&acirc;; 
Nec iacet torpens veluti videtur 
Bos, sub aestivi medio diei, 
        Stratus in herb&acirc;. 

Ecce! fatalem quatit aequus urnam; 
Ecce quam circum miseri ministri. 
Stant! silet totum nisi quod revolvis 
        Sisyphe! saxum: 

Et procul stridor resonat rotarum 
Raptus Ixion ubi, tot per annos, 
Flevit, et flebit, nimium petisse 
        Improba vota. 

 XIV 
Roscida incumbens properabat ala 
Vesper, et tingens radiis Olympum 
Sol recedebat: Labor ante postes 
        Fixerat arma. 

Terra subridet. Pueri, ecce! nymphas 
Elicent claris fidibus; Colono 
De manu vomer cadit, et lavantur 
        Brachia rivo. 

Currit ad campum citus. O Puella 
Fausta! cui sese, medi&acirc; sodales 
Fronte robustos supereminenti, 
        Conferet heros. 

Tela deponit violenta miles, 
En! et hirsutam galeam corollis 
Ornat immistis, sociique visu 
        Nympha superbit. 

Fluctuant flatu Zephyri corollae 
Et viri et nymphae simul; alma Cypri 
Marsque sic un&acirc; roseis in hortis 
        Ora gerebant. 

 
 
  XV 
Heu! meis tandem Cytheraea curis 
Parce! lenimen precibus negabis 
Cum tuum numen toties adorem 
        Carmine Sapphus? 

Illa sublimi volucres in aur&acirc; 
Passeres vidit quoties ad aras 
Supplicaretur tibi, et annuebas 
        Blandula votis: 

Dulce subridens Dea! Iam Phaontis 
Candidae subpurpurei lacerti 
Ambiunt collum, ac tepid&acirc; Cupido 
        Ventilat al&acirc; 

Iam nec umbrosum Zephyrus recessum 
Abnuit molli recreare flatu; 
Ille campestris, volitans, videtur 
        Frater Amoris 

Ille dormitos, Dea dura! flores 
Suadet amplexum tenerum subire: 
Illo et absenti rosa pulchra marcet, 
        Lilia languent. 

Nonne marcesunt, age dic puellae? 
Nonne languescunt? iubar his Iuventae 
Cur micat, verno nisi lusum eatur 
        Tempore vitae. 

 XVI 
O Puellarum chorus! O Dianae 
Candidae zon&acirc; refluente nymphae! 
Phyllidi aequandam, lepidae, potestis 
        Dicere nomen? 

Dicite: illius mea Musa famam 
Phyllidi iunctam mala non tacebit. 
Quid loquor? talem haud pharetrata vidit 
        Diva puellam. 

Ergo parcetis iterum nocere 
Phyllidis nostrae nitido decori, 
Invidae Nymphae! neque triste sparget 
        Lingua venenum. 

Insequi mollem dominam, et fugare 
A genis illi ambrosium ruborem 
Quid valet? nostrae quid inhaesit hasta 
        Vestra Dione. 

Vos nimis duras satis indicabant 
Lumina: immist&acirc; taciturnitate 
Laesa defect&acirc; tremula edidit sus- 
        piria lingu&acirc;. 

Vos decet nigris adhibere nodum 
Crinibus, vestri est Borean vocare 
In sinum nudam, et penetrare cornu 
        Devia sylvae. 

Vos decet fortes catulos ciere 
Per locos crass&acirc; rigidos pruin&acirc;, 
Mane ubi nondum radiante gemmae 
        Sole liquescunt. 

Illa per suaves adytus rosarum 
Mitis incedet, modulosque avenae 
Et levem cantum aeria insusurret 
        Filia vocis. 

Inde Livoris digito notari 
Tuta vitabit: prece nil ad aras 
Adpetens, lectis Veneri sacellum 
        Floribus ornet. 

 XVII 
Nil, O P***! praeter bona vota, recessu 
Exanimis, poterit tibi mittere Rugbia: vino 
Solo animi redeunt, et dulcia carmina vino. 
Hoc mihi saepe rubet, non deficiente crumen&acirc; 
Nunc velut ante: tamen non amplius illa ministrat 
Gaudia quae quondam celeres ubicunque ferinam 
Quaesumus, niveas quo late Aquila explicat alas, 
Quove nigra erectum baculum complectitur Ursa, 
Pennigerumve premit Serpentem Celticus Heros. 
 Verum ubi diripior? versus, quem libera dictat 
Mens mea, lene fluat; nam cor dabit absque Camaen&acirc;. 
At vocor; en! sonipes ut fraena lupata remordet. 
Iamque vale. His abeuns a sedibus, alta reviso 
Tecta ubi Bacchus adest, Bacchoque beatior Hospes. 
Illic, plena tuum ut sacrarunt pocula nomen, 
Tum chari oblitus fio paulisper amici. 

 XVIII 
Si, Melibaee! iuvet quandoque per arva vagari, 
 Pandit odoratum quo rosa multa decus: 
Ne, male defessus! sub gramine languida sternes 
 Membra; sub infido gramine Fata latent. 
Sirius ut Solem comitatur, iniquior aestu, 
 Decedit solito vipera quaeque cavo. 
Tunc tumet irato metuenda Tarantula morsu, 
 Quem, licet exiguum, nil Medicina levat. 
Miris ora modis pallent, et inertia membra 
 Corporis insolito pondere pressa tremunt. 
At quem non potis es medicamine pellere morbum 
 Phaebe! agili chore&acirc; carminibusque domas. 
Et virus, misto sudore, fugatur in auras 
 Cum salit ad magicum saucia turba sonum. 
Sed, sua cuique placent modulamina. Rusticus audit 
 Gratius incomptos quos dat avena modos. 
Miles ad armorum sonitus, strepitumque tubarum 
 Surgit, et horrendo percitus igne valet. 
At fortasse tibi fuerit, Melibaee! valere 
 Cum dilecta gravem te tua Laura vocat. 

 XIX 
Dum per Biltonios errabam devius agros, 
 Atque inconsulto dulce patebat iter: 
Tunc, vel avem sequerer, quae nollem linquere nidum 
 Nolit, et impavide pipilat ante pedes: 
Aut, humili volitante al&acirc; per florida prata, 
 Ducerer in vetitas papilione moras: 
Forte, iisdem studiis versata ignobilis ot&icirc;, 
 Venit eundem ipsum nescia nympha locum. 
Ver tenerum spirabat; erat tenera ipsa puella. 
 At nec Amoris inops, at nec inepta iugo. 
Purpureis velut uva tumet succosa racemis, 
 Aut pueri digitis inviolata rosa; 
Pectora sic illi suffusa rubore tumebant, 
 Ora pudicitiae tale tulere decus. 
Ilicet obstupeo; vox languida faucibus haeret, 
 Corda micant erebro, genua soluta labant. 
Hac ego luce puer, memori bene mente recordor, 
 Certior incepi scire quid esset amor. 

 XX 
Me iuvat in campis pueros lususque videre, 
 Praeteritos animo me revocare, dies. 
Ergo iterum aspicio te, Rugbia laeta! sodales 
 Ergo iterum veteres, aspiciensque fleo. 
Non quia me miserum tua linquere iusserit arva 
 Iste sed indignos reprime, Musa! modos. 
At Natura iubet, quae me mollissima finxit, 
 Non mala, nec iusto membra vigore carent. 
Sed lacrymas oculo quoties velit elicet, et me 
 Excruciant alii quae leviora putant. 
Stipes agro non est, non septa virentia rident 
 Vere novo, modic&acirc; non strepit amnis aqu&acirc;; 
Pernicem puerum quae transiluisse recordor, 
 Quin ictu subito pectora pulsa micent. 

Aspice, conigerae nutant ut in aere pinus, 
 Subter, ut aureolis laeta genista comis! 
Insula! tu mihi surgis; ego te saepe solebam 
 Cingere flore capri, te decorare rosis! 
Ambit et hos flores, fine nomine, parvula Nympha, 
 Nympha sub ardenti mox peritura Cane. 
Illius in rip&acirc; quoties sub vespere sedi, 
 Compingens lyricis anxia verba modis! 
Forsitan aut calamo liquidas Elegeia voces 
 Leniter inflaret, forsitan aptus Amor. 
Ista diu periere; diu si dicere fas est, 
 Cum iam bis novies haud mihi venit hyems 
At sero linquant puerilia tempora mentem 
 Quae nisi cum gemitu nec reputare licet. 

 XXI 
 SIC, SIC IUVAT IRE SUB UMBRAS Virgil 
Sola, Cupidineas volvens sub pectore curas, 
 Infido statuit Laura perire viro. 
Nuper in Hesperias Phoebus descenderat undas, 
 Coeperat e tepid&acirc; surgere valla vapor: 
Plena reliquissent fulvae mulctralia vaccae, 
 Longaque frendentem terruit umbra canem. 
Iamque vagis Virgo compleverat omne querelis, 
 Cum serum varias per nemus audit aves. 
Ingreditur: non illa petit lenimina luctus, 
 Corde sed e tristi talia verba ruunt. 
Vae! quousque viro sic temnar? inultaque temnar? 
 Debuerat potius quod licet ille mori! 
Ulmo a procer&acirc; suspendar , inutile pondus, 
 Hei mihi! vel rapidis obruta mergar aquis? 
Obruta merga aquis? eheu! fortasse sepulchrum 
 Non erit, et nullo carmine nota tegar. 
Talia dicebat, cum linquens Tityrus umbram 
 Ecce puellares sternitur ante pedes. 
Anne decet lacrymis madefiant Virginis ora, 
 Illa ora, illa nov&acirc; candidiora nive. 
O! mea nectareas abstergant basia guttas 
 Morte fer&acirc; debet virgo tenella mori? 
Suspendare? sequar fugientis ad astra sodalis, 
 Teque iubente altis obruar unus aquis. 
Qualia dixit habes: licet haud memore quid egit; 
 Hoc Musaeque vetant, et vetat ipse Pudor. 
Laetior hinc animus Laurae: Mors undique fugit: 
 Fertur et haec dulci fassa fuisse proco. 
Certa fui lethi; sic, sic iuvat ire sub umbras 
 O! mihi talem obitum quaelibet hora ferat. 

  XXII 
 AD AMICUM 
Dona, suis olim Musis, oblata Tibullo, 
 Me misisse tibi poenitet! et fateor! 
Captus amore pio teneri suavisque Poetae, 
 Heu! quibus imprudens! auribus ista dedi! 
At sceleri nostro parcas, divine Tibulle! 
 Mitis es ipse, scio, mitis et ille, puto: 
Et veniam nostrae dabit ob tua carmina culpae; 
 Sustinuit nunquam surdus abire prece. 
Abnuis, O B**! tandem abnuis? ora serenet 
 Illa memor nostri mens, solitusque favor. 
Sic tibi sint docti, velut usque fuere, Sodales, 
 Sic vacuum libris chara Camaena vocet. 
Sic tibi sit Nemesis, tibi Delia, cumque recedit 
 Lux, agitet mollem blanda Neaera sinum. 

 XXIII 
 IN OBITUM DAGOBERTI DUCIS: 
 QUI, PYRENAEIS IN MONTIBUS, VICTOR OCCUBUIT. 
Dum tua Pyrene castrum caput aere velat, 
 Dum latus ad niveum plurima Nympha salit: 
Laetaque caerul&acirc; dum Sequana labitur und&acirc;, 
 Et Rhodanus rapidas in mare volvit aquas: 
Semper honos Dagoberte tuus laudesque manebunt, 
 O patriae vindex! O columen patriae! 

 XXIV 
 AD GALLIAM, 
 GERMANIS 
 ALIISQUE VICTIS HOSTIBUS 
Gallia! libertate ardens, et lassa triumphis, 
 Intrepid&acirc; vibras tela tremenda manu. 
Scilicet agnoscunt iam iam tua iura tyranni, 
 Et reboant vinctae sub pedibus Furiae. 
En! iterumque vocas ad pectora mitia natos, 
 Multa dolens veteres deseruisse Lares: 
Ecce simul, belli laetata recedere fluctus, 
 Florifero properat Copia pulchra sinu. 
Sic ubi proruerint ignotis montibus imbres, 
 Undique Memphiacis expatiantur agris: 
Flava Ceres atri sequitur vestigia Nili, 
 Et Iocus, et Risus, et Charites, et Amor. 

 XXV 
Quid prohibet fortes cantu celebrare Britannos, 
 Cum mihi sint vires? dulcis Amice! rogas. 
Vellem equidem fortes cantu celebrare Britannos, 
 Et licet, at fidos non celebrare licet. 
Si facerem certe gelidus tacitusque iacebo, 
 At non interea Fama tacebit anus 
Audirem e tenebris ubi respondere vetamur, 
 Et Fidei questus, et probra Iustitiae. 

 XXVI 
 DE MASONIS 
 MUSAEO 
Unus Alexandrum depingere novit Apelles, 
 Unus et amissum flere Maso Popium. 

 XXVII 
Iam video modica saltem me laude mereri; 
 Ecce! meum Bavius carpere coepit opus. 

 XXVIII 
Graecule! cum solito tua tristior ira videtur, 
 Crede mihi, solito tum minus illa nocet, 
Sic, ubi saevit Hyems canos fine more per agros, 
 Omnia tunc ips&acirc; sub nive tuta iacent. 

 XXIX 
 IN MORTEM ANUS 
 GARRULAE ET INDOMITAE 
Cuius erat tam dira diu violentia linguae, 
 Ferrea nunc olli comprimit ora quies: 
Sed tumulum vespae male grato murmure complent, 
 Quaerit et hinc pullis garrula pica cibum. 

 XXX 
 DE PUERO 
 QUI FULMINE CAPTOS OCCULIS ESSET. 
 EX HISPANICA 
Blande puer! certe tibi missa Tonantis ab arce 
 Abstulerunt oculis fulgura fausta diem. 
Caecus es: at melius tibi fors versatur Amoris 
 Quam nimium pulchri Liriopeiadis. 

 XXXI 
 AD LAURAM 
Dum, malesuada! mihi tua candida pectora praebes, 
 Me ferus in rapido vortice volvit Amor. 
Aequora non secus in puppim surgentia candent, 
 Non secus intere&acirc; Nauta perire timet. 
 
 
 
 
 
	 Landor 
	 Neo-Latin 
	 The Latin Library 
	 The Classics Homepage