Bultelius: Somnium
		 

		 
		 
	 
	
 

 GISLENUS BULTELIUS 
SOMNIVM
 

 

 
(1) Ego me, premente somno 
Placidae dedi quieti; 
Animum dolore fessum 
Sopor altus occupauit. 
(5) Ibi se mihi Loysa 
Dedit obuiam, manuque 
Mihi dexteram praehendit, 
Simul et procul reduxit 
Syluae in uagos recessus.
 

 
(10) Animas locus beatas 
Scelerumque sorde puras 
Habet ille Amorque castus 
Volat huc et huc et illuc. 
Tenerae rosas puellae et 
(15) Violas legunt et herbas. 
Bene olentibus parandis 
Studet illa et haec corollis. 
Ibi me Loysa prato 
Medio iubet sedere,
 

 
(20) Liquidaque uoce carmen 
Tenero canens Amori, 
Nemus omne personare 
Volucrum facit canoris 
Modulis; renidet aër; 
(25) Violae rosaeque rident; 
Strepit unda murmurillans, 
Cytharaeque concinentis 
Numeros modosque dulces 
Iterans recantat Echo.
 

 
(30) Ego mi uidebar unus 
Homines beatus inter 
Alios beatiores, 
Placide in sinu recumbens 
Dominae, Ioui nec ipsi 
(35) Superis nec inuidebam, 
Culices repente cum me 
Strepitu molestae et oris 
Pupugere telo acuto 
Placidumque somnum ocellis
 

 
(40) Animoque propulere. 
Fugit illico Loysa, 
Fugiunt rosae et corollae 
Violaeque meque rursus 
Variis patere curis 
(45) Video, Loysa quarum 
Mihi caussa fonsque sola est. 
Iterum timet repulsam 
Animus, focusque in imis 
Mihi perfurit medullis,
 

 
(50) Lacrumisque rursus ora 
Gemituque corda turgent. 
Culices Dii Deaeque 
Faciant perire, somnum 
Mihi qui meum abstulerunt, 
(55) At enim furens nec ursus, 
Leo nec lupusque fatum 
Mihi triste praeparabat. 
Clytio sed ista lex est 
Data, credo, fato ut illi,
 

 
(60) Nec imago falsa somni, 
Animum dolore uero 
Queat obrutum leuare. 
Tamen, o Loysa flaua, 
Mihi sola spes amorque es, 
(65) Tua prima nostra flama, 
Tua et ultima es futura, 
Mihi nullus a Loysae 
Alius calescet ignis.
 

 

 
 AD LOYSAM. 
 

 
(1) Ecce Cupidines, infelix ardeo flamis 
Venit et ex oculis fax mihi prima tuis. 
Et iam succensi periissem uiribus ignis, 
Visa sed ista fuit poena remissa tibi. 
(5) Das lacrumis caussas; si uis me, dura, perire, 
Una fuit morti caussa paranda meae; 
Qui uenit ex oculis, lacrumis stillantibus, humor 
Non sinit accenso pectus ab igne mori, 
Sic tamen, ut flamis moderatior ille uicissim
 

 
(10) Non mergat miserum largus in imbre suo. 
Viuo igitur spiroque, sed ut sit caussa propinquae 
Vita necis, uitae mors quoque caussa meae. 
Si uis in cineres me, saeua, uidere redactum, 
(Quam tibi, plus certe haec uita molesta mihi est ) 
(15) Desine suppetias morienti ferre, semelque, 
Ne moriar toties me sine ( quaeso ) mori. 
Quos tamen accusem ? Men' ? qui non pectora ferro 
Dilacerem, morti constituamque modum ? 
An magis insimulem, qui me succendit, Amorem,
 

 
(20) Qui dedit in uacuo pectore regna tibi ? 
Nam te Diuini tutatur gratia uultus, 
Absoluuntque ipsis aemula labra rosis. 
Hoc tamen admiror, miserum me uiuere posse, 
Cuius in exitium est caussa reperta duplex.
 

 

 
 AD LOYSAM 
 

 
(1) Cur immerentem tot misere modis 
Vexas, Loysa, et sollicitum rapis 
Inter metumque spemque uanam, 
Ut cinerem petulante uento ? 
(5) Promittis et promissa eadem negas, 
Notisque et Euris praecipitas fidem, 
Ignara quam furor repente 
Fit patientia laesa certus. 
Non saeuit ursus dentibus infremens,
 

 
(10) Taurusue solus ? Nempe aquilae Iouis 
Hostem in sinu expertae pudendum, 
Exagitat furor et columbas. 
Nam nec leones soli acuunt graues 
Iras in hostem, saepe etiam nimis 
(15) Vexata ouis repugnat, et me 
Rupta fides toties mouebit. 
Tamen nec ausim uerbere, nec manu 
Saeuire, nec uim, quam patior, tibi 
Inferre, nec comas decentes
 

 
(20) Ordine conspicuo mouere. 
Haec rusticorum praelia non placent, 
Maior mihi uindicta parabitur, 
Seri tuum agnoscent nepotes 
Ingeniumque fidemque fluxam, 
(25) Moresque pulcris dissimiles genis 
Scientque uere hoc os roseum tibi 
Ab Diis datum esse contegendis 
Fraudibus, insidiis dolisque. 
Crudelitatem quae taceat tuam
 

 
(30) Aetas, meorum conscia carminum, 
Quae fundit oppressum dolore 
Ingenium sterile, absque uena 
Ut nempe famam non pariant mihi 
( quod nec laboro ), dedecus attamen 
(35) Tibique turpe stigma inurent 
Nulla quod eluerit uetustas.
 

 

 
 DE LOYSA SPECVLVM INSPICIENTE 
 

 
(1) Tristor cum speculum inspicit Loysa, 
Nam si quid ualeant sui lepores 
Sciat, quos roseis fouet labellis, 
Quid uultus faciesque gratiaeque, 
(5) Multo durior in dies diesque, 
Preces et lacrumas superba spernet, 
Nec mortalibus hos suos lepores 
Nec uultum faciemque gratiasque 
Concedet, Superis dicata tantum.
 

 
(10) Laetor cum speculum inspicit Loysa, 
Nempe si reputat suos lepores 
Secum, quos roseis fouet labellis, 
Si uultum faciemque gratiasque, 
Istam duritiem et ferum rigorem 
(15) Saeui pectoris expedita spernet, 
Ut mens, et facies suauitate 
Conspirent simul et pares ferantur. 
Sic miser nimis et nimis beatus 
Tristor dum speculum inspicit Loysa,
 

 
(20) Laetor dum speculum inspicit Loysa. 
 

 

 
 AD HENRICHVM MEVCHENIVM 
 

 
(1) Sic, Henriche, tibi facilis declaret Apollo 
Quaeque sit herba nocens, quaeque sit herba iuuans, 
Et tibi demonstret patrias Epidaurius arteis, 
Nec uitiet stomachum febris acuta tuum. 
(5) Quod morbi genus est Amor ? aut queis pellitur herbis, 
Qui mihi tam lento torret in igne iecur ? 
Infelix Amor, infelix propriorque furori ! 
Succuras iam, nec tam mora longa necat. 
Iam duo praeteriere anni, iam tertius instat,
 

 
(10) Nec meus hic tanto tempore morbus abit. 
Quin etiam crescit uiresque adsumit ab ipso 
Tempore, nec longa pellitur ille mora. 
Quoque magis tegitur, tanto uis aestuat intus 
Acrior et caeco pectus in igne coquit. 
(15) Musasque et studium, quondam gratissima nobis, 
Vix mihi nunc aliqua parte placere putes, 
Ac adeo sordent, nisi si qua alimenta ministrent 
Errori, si non est magis ille furor. 
Si quid ago, ut lento subducam pectus amori,
 

 
(20) Protinus hinc uires accipit acer Amor. 
Sic me Diuini tangit praesentia uultus, 
Eius ut absentis fortius igne cremer, 
Absentis sic me distringit cura puellae, 
Ut praesentis non experiamur opem. 
(25) Nunc age quid faciam, uel quo medicamine morbum 
Propellam, ex artis dic ratione tuae. 
Ipse ego conatus Dominae sum flectere mentem 
Obsequio, officiis, integritate, fide, 
Sed nihil efficio officiis precibusue fideue,
 

 
(30) Nec moueo uerbis obsequioue meam. 
Nunc tu, si qua tibi est nostro medicina dolori 
In promptu, huc adsis, auxiliare mihi. 
Siue habeas aliquid, Dominae quo forte fauorem 
Et studium possis conciliare mihi, 
(35) Huc ades et ueteri facilis succure sodali, 
Qui me consumit, sic tibi parcat Amor, 
Et quae Posteritas nostros cantabit amores, 
Audiet ingenio me superasse tuo. 
Certe ego quae collata in me benefacta uidebo,
 

 
(40) Non equidem haec uellem dissimulare palam. 
 

 

 
 HOSPES ET CHLOE 
 

 
(1) (HOSPES)Quaenam causa genas tibi 
Florentes lacrumis occupat et mouet 
Tam tristes querimonias ? 
An furto pecus, an dente periit lupi ? 
(5) Sic ut dura parens tibi 
Pulsarit tenerum uerberibus latus, 
Quod tu nunc doleas, sub hac 
Dum pendent capreae rupe ? quid ingemis ? 
Quid suspiria pectore
 

 
(10) Imo lenta trahis, sola sub ilice hac ? 
(CHLOE)Nec mi dura parens latus 
Pulsauit, neque grex est numero meus 
Furto aut dente lupi minor. 
Sed longe grauior causa animum quatit, 
(15) Quae, sub pectore saeuiens 
Me me nocte iubet flere, iubet die. 
Id quod continuis genae 
Foecundae lacrumis ( ut taceam ) satis 
Diuulgant, neque tu meum
 

 
(20) Speres ulterius nosse malum latens. 
(HOSPES) Iam nunc, ut taceas, satis 
Per se, uirgo, tui causa patet mali. 
Nam ( ni mens mea fallitur ) 
Qui me uexat amor, te quoque macerat. 
(25) Cuius tu poteris meis 
Notam saeuitiemque et solitos dolos 
Secure auribus ac fere 
Surdis credere. Nam par animum meum 
Torquet iam prope tertiam
 

 
(30) Aestatem furor et me mihi surripit. 
(CHLOE)Postquam par animum tuum 
Urit flama, nec est res noua Amor tibi, 
Qui uicta ossa, medullitus 
Irrepens, dominis uim rationibus 
(35) Affert, imperium occupans, 
Hospes, disce mei principium mali : 
Exest me Philomusi amor, 
Quem, si fata sinant, eripere audeam 
Orco, non tamen ille me
 

 
(40) Curat, nec Veneris numine ducitur. 
(HOSPES) O crudum ingenium uiri ! 
Quaenam barbaries hunc aluit Chloen 
Qui uidit, neque protinus 
Admisit Cypriam pectoribus facem ? 
(45) Nimirum Veneri placet 
Discordes animos nectere amoribus. 
Sic me, sic quoque negligit 
Vitae uita meae, flaua Loysa, quae 
Nec flecti precibus meis,
 

 
(50) Nec rupto gemitu, nec lacrumis potest. 
(CHLOE)Sic me ( me miseram ! ) tenet 
Totam me ille, nec est lenior aut mari, 
Aut istis scopulis, sed hac 
Sub qua constitimus, durior ilice; 
(55) Me serpente magis fugit, 
Nec flecti lacrumis, nec gemitu Chloes, 
Nec grato obsequio potest. 
Et ( quod plus cruciat ) nescio quae ( malum ) 
Felix sidere prospero
 

 
(60) Non hunc, sed potius me, mihi detinet. 
(HOSPES) Quaenam detineat tuum 
Vel, si uis, tibi te foemina pulcrior ? 
Quando forma tibi tua est 
Cum qua non dubitet Iuppiter aureus 
(65) Mutasse aut Danaen suam 
Aut quam sub niueo luserat alite ? 
Sic splendent roseae genae, 
Sic acres oculi sideribus pares 
Flauentesque comae, quibus
 

 
(70) Mens deuincta, uelut compede, langueat. 
(CHLOE)Non istis placeo mihi 
Vanis laudibus, aut his cupiam modis 
Deuinxisse animum mei 
Ingrati Philomusi, una fides mea 
(75) Inconcussa merebitur 
Ut tandem iecur efferueat ignibus 
Illius paribus. Licet 
(Ut uerum fatear ) spem tenuem mihi 
Mores illius asperi
 

 
(80) Linquant et nimis ( ah ! ) grata superbia. 
(HOSPES) Quamquam tu pecoris tui 
Custos dissimules et genus et domum, 
Neglecto hoc habitu, tamen 
Res ipsa eloquitur, pulcra Chloe, satis 
(85) Te uel semideam, uel his 
Nympham montibus, aut huic nemori Deam 
Conficto tibi nomine 
Abscondisse Chloes, ingenium sacrum. 
Sic nam uerba fluunt tibi,
 

 
(90) Cum tu de teneris dicis amoribus. 
(CHLOE)Non sum Nympha, nec est mihi, 
Ne te decipiat error inutilis, 
Humano genus altius. 
Sed si de teneris composite loquor 
(95) (Ut uis hospes ) amoribus, 
Versus dictat Amor composite mihi. 
Sic saepe hi scopuli, hoc nemus 
Nostris carminibus uel gemitu sonant : 
Siue hymnum Veneri canam,
 

 
(100) Seu dicam Philomusi ingenium ferox. 
(HOSPES) Nunc ( o pulcra Chloe ) uelim 
Postquam nec mea flaua Loysa, nec 
Te curat tuus improbus, 
Mutatis penitus conditionibus, 
(105) Nos uri face mutua, 
Ut me pulcra Chloe spectet, ego Chloen. 
Nam cur ulterius iuuet 
Ingratis adeo pectoribus fidem 
Seruare et stabilem et ratam ?
 

 
(110) Nec gratum id Veneri est, nec Superis placet. 
(CHLOE)Quamquam nata humili loco 
(O hospes ) pecudes pascam et alam gregem, 
Ne speres animum tamen 
Nostrum abducere, nec flectere mollibus 
(115) Verbis. Dii propius meis 
Cras, si non hodie, forte caloribus 
Fautores aderunt et hanc 
Indignam Philomuso excutient meo 
Tandem saeuitiem. Preces
 

 
(120) Pondus cum lacrumis forte habeant suum. 
(HOSPES) O pulcram haud dubie fidem ! 
Et pectus tenerum propositi tenax ! 
Seruabo ergo fidem meae, 
Quamquam dura preces et lacrumas Notis 
(125) Tradat per mare spargere. 
Nil non longa dies efficit et labor 
Et pectus patiens morae, 
Si nil artibus his efficiam, tamen 
Non me dedecet immori
 

 
(130) Constanti iuuenem pectore amoribus. 
(CHLOE)Praeceps ecce fugit dies 
Maioresque cadunt montibus arduis 
Umbrae, lucidus Hesperus 
Iam nos diuidit ac ire domum monet. 
(135) Verum tu interea uale, 
Et, si quando tibi Dii faciles dabunt 
Optatum hisce laboribus 
Finem, tunc Philomusi memor et Chloes, 
Dic : ut nunc mea me tenet,
 

 
(140) Sic (o Dii ) teneat fida Chloe suum. 
 

 

 
 AD LOYSAM 
 

 
(1) Sed quid, Loysa o, quid tibi conferam, 
Ut me uicissim mente, oculis feras, 
Amesque ? quid dabo, o Loysa, 
Praesidiumque decusque nostrum ? 
(5) Fidele firmis pectus amoribus 
Mentemque nulla suppositam face, 
Quam quae uenit tuis ocellis 
Et penitus mihi cor adurit, 
Carmenque cuius munere Posteri
 

 
(10) Nostros amores concelebrent. Grauis 
Obliuio incumbit Poetis 
Qui numeris caruere sanctis. 
Repit senectus inuida gloriae, 
Delet triumphos, marmora diruit : 
(15) Magni Philippi non manebit 
Post cineres decus absque uate. 
O me beatum ter quater et magis, 
Si quae Latino praedico carmine, 
Tuis fluant futura grata
 

 
(20) Auribus, o mea lux Loysa ! 
O te beatam ter quater et magis, 
Cuius Latino carmine gratias 
Formamque uirtutemque late 
Praedico Posteritati amicae ! 
(25) Uterque nostrum uiuet et inuidi 
Vitabit audax spicula temporis, 
Cuius chelys nostra atque uirtus 
Sola aciem tua non timebit.
 

 

 
 AD LOYSAM AEGROTANTEM 
 

 
(1) Cur tu, dura Loysa, meos contemnis amores 
Et rides siccis me lacrumante genis ? 
Exegit Nemesis, quas non desidero poenas, 
Et formam febri sustulit illa tibi. 
(5) Sic ego, qui laetos agitabam mente Hymenaeos, 
Scripsi pro thalamo poene tibi tumulum.
 

 

 
 DOLET ABSENTEM AMICAM 
 

 
(1) Ite, leues Elegi, quondam mea cura, ualete, 
Non ego, iam uobis utar, ut ante, magis. 
Ite, alium posthac desertae quaerite uatem, 
Non facit ad lacrumas carmen inane meas, 
(5) Nec uacat ad fontes teneras deducere Musas, 
Postquam sollicito est perdita uita mihi. 
Illa habet ingenium secum tantumque relicta est 
Umbra domi, potior pars mei ab urbe procul. 
Corpus in urbe manet, placidis mens errat in agris
 

 
(10) Venturae et Dominae florea serta parat. 
Serta placent Dominae uiuos imitata colores, 
Candida cum rubeis lilia mixta rosis. 
Purpurei flores Dominae sunt aemula labris 
Signa, labris quae sunt tam bene pressa meis. 
(15) Sed qui, uos etiam tam candida lilia finxit, 
Exemplum a Domina sumpserit ille mea. 
Viderat ille equidem niue candidiora recenti 
Aut colla aut digitos, flaua Loysa, tuos. 
Floris gratus odor rosei gratissimus usque est
 

 
(20) Oris odor nobis, pulcra Loysa, tui. 
Quam bene conuenient Dominae, cum pulcra decenti 
Imponet capiti serta rosasque manu ? 
Sed quid stultus ago ? nimium distamus ab illa, 
Et mentem uariis ludit imago modis. 
(25) O Superi (si quid uos tangunt uota precesque) 
Iam tandem lacrumis sit modus, oro, meis. 
Vel si nec modus est lacrumis, nec murmure flecti 
Vos sinitis, uitae sit modus, oro, meae. 
Viuere namque mihi Domina sine, uiuere non est.
 

 
(30) Illa mihi uitae est unica caussa meae. 
Praesentem facias, nihil in me fata ualebunt, 
Absit, opem mihi nec Iuppiter ipse ferat. 
Id satis expertus nuper, quando illa reuersa 
Restituit uires ingeniumque mihi. 
(35) Mors prope nigranti caput hoc immerserat Orco 
Curaque erat tumuli iam quasi facta mei, 
Caussa mali morbus morbique absentia nostrae 
Longa fuit Dominae, tam grauis illa mihi est. 
Signaram tabulis mentem supremaque uerba
 

 
(40) Condideram chartis firma futura suis. 
Ecce uenit, quae caussa mali tantique doloris 
Ante erat, et uita est facta salusque mihi. 
Nam simul ac conspecta mihi est oculisque tenebras 
Discussit circum perniciemque mihi, 
(45) Illicet, infernis tanquam reuocatus ab undis, 
Disieci mortis proxima tela mihi. 
Et mea uenisti tandem, mea sola uoluptas ? 
Inquam, iam uitae es caussa secunda meae. 
Nec mora uis membris animoque est addita uirtus,
 

 
(50) Quae nunc, ecce, nouis prope mersa malis. 
Sed uos, o Superi, si non haec ultima uitae 
Tempora sunt, uitae me date quaeso meae. 
At si nostra dies dudum praefixa reluxit 
Et mergi infernis debeo moestus aquis, 
(55) Illa, precor, uiuat felix, non immemor unquam 
Nostri et quam fuerim fidus ubique sciat. 
Et cum mens abiit parsque haec imposta sepulcro est, 
Signentur magnis carmina bina notis : 
Qui iacet hic, primae discessit flore iuuentae,
 

 
(60) Absentis Dominae non tulit ille moram. 
 

 

 
 EPITHALAMIVM 
 

 
(1) Tandem beatis perfruor osculis, 
Tandem cupitis brachia nexibus 
Circum caput duco Loysae, 
Circum humeros et amica colla. 
(5) Non tam tenaci stringitur aesculus 
Annosa circumuincta hedera nec in 
Virente lenta uitis ulmo 
Tam bene brachia lassa ponit : 
Quam nos uicissim mutua mutuis
 

 
(10) Ligamus arcte brachia nexibus, 
Non inquieti, siue Princeps 
In Frisiis superetur oris, 
Siue impotenti pressa tyrannide 
Late in Brabantis occupet oppida, 
(15) Nostro beati amore, nostra 
Sorte nihil magis appetentes. 
Caelo minantes ille struit domos 
Viuoque ducit marmore imagines 
Quae fronte declarent in ipsa
 

 
(20) Et genus et titulos auorum. 
Raptus profanis ambitionibus 
Hic largiens suffragia comparat 
Vulgique uenatur fauorem 
Et studium popularis aurae. 
(25) Pugnacis alter Martis, inutilis 
Paci, tubarum concrepitu excitus 
Caedes superbus, et ruinas 
Spirat et indomitum furorem. 
Est qui paternas insipiens opes
 

 
(30) Expatret, est qui sordeat et bonis 
Non ausit uti, uterque sane 
Non uitio sine, cum labore. 
Nituntur ergo nec studio pares, 
Inexpedito tramite et aspero 
(35) Nec fine concordes, sed omnes 
A posita sibi meta aberrant. 
Moles struentem mors grauis occupat, 
Bellumque sane plenum opus aleae est 
Periculosae, non auarus
 

 
(40) Sed neque sordidus est beatus. 
Horum nihil me commouet interim, 
Tutusque fasces despicio ac opes, 
Musarum alumnus, de rebelli 
Virgine iam statuens trophaeum. 
(45) Quae pertinaci continuis tribus 
Annis repugnans mente, quibus modis 
Experta Gisleni fidemque est 
Et patientem animum repulsae ? 
Dum nunc parentum dissidiis negat,
 

 
(50) Se posse de se cernere libere, 
Confessa sese intus tamen non 
Feruere languidiore flama. 
Nunc fluctuantes imperio timet 
(Qui mos puellis est) patruos, nihil 
(55) Commota constanti labore 
Nil lacrumis precibusque nostris. 
Idemque hic inter spem tenor et metum, 
Mansit, Loysae non dubium artibus, 
Donec Deum fauore tandem
 

 
(60) Lux mihi candidior refulsit. 
Quae tot malorum congeriem suo 
Splendore soluit, tam uarios metus 
Spe diffugauit et puellae 
Cor tenebris mihi liberauit. 
(65) Sic ut mearum sollicitudinum 
Iam certa, firmam mi dederit fidem, 
Nil, matre nobis adfauente 
Ulterius patruos morata. 
Ac aemulorum despiciens minas,
 

 
(70) Queis displicebat mutuus hic amor, 
Vanos timores spemque inanem 
Ponere me pudibunda iussit. 
Inserta tandem dextera dexterae, 
Datumque amoris symbolon et sacro 
(75) Tandem sacramento est probata 
Rite fides ab utroque nostrum. 
Quae mente tum non gaudia contuli ? 
Queis non Loysam laudibus extuli ? 
Doctam pari, pares calores,
 

 
(80) Pascere non trepide fauilla ? 
Nunc grata tandem, grata pericula 
Grati labores et lacrumae, quibus 
Fluxisse tam genas frequenter 
Et memini et meminisse dulce est; 
(85) Nunc nunc pudicis carminibus iuuat 
Mecum labores tam bene creditos 
Euoluere et curas edaces 
Perlegere et uarias querelas. 
Nobis quid usquam est absque laboribus
 

 
(90) A Diis relictum ? Quid sine praeuio 
Sudore speremus ? Labores 
Herculei meruere caelum. 
Virtute clarent, quos ueterum canunt 
Musae, decusque et posthuma gloria 
(95) Laborque prorepunt et uno 
Mox uigilantia iuncta passu. 
Mihi labores et studium et graues 
Curae beatis ignibus et frui 
Desiderato amore tandem
 

 
(100) Cortewilae dederunt rebellis. 
Quid ? quod labores atque pericula 
Grati saporis gaudia condiunt 
Fere paratu ? Obscuriorque est 
Ex facili titulus duello ? 
(105) Laboriosi industria quid mei 
Solius haec quod praelia uicerit ? 
Nullo recepto tam prementis 
Nec duce nec socio pericli ? 
Partem triumphi militis occupat
 

 
(110) Plerumque uirtus in dubia alea 
Martis, sed in meo triumpho 
Gloria tota mihi relicta est. 
Me nempe solo militiae duce, 
Solo tribuno et milite uicimus, 
(115) Nec ulla debetur subactae 
Laus aliis uel honos puellae. 
Adesto, Iuno pronuba, ades, Venus, 
Felixque castis auspicium date 
Toris et ab lecto fugate
 

 
(120) Dissidium procul et dolores. 
Viden' Loysae quam uarius color 
Genas respergat ! nunc ebure et niue, 
Nunc purpura rosisque, casti 
Indicio haud dubio pudoris ! 
(125) Timere, Virgo, desine, desine, 
Maturior te consociet uiro 
Aetas, nec ad matrem reflecte 
Stulta oculos lacrumis grauatos. 
Et gratulantum turba mihi fauet,
 

 
(130) Maiorque noctis portio transiit, 
Lassique dissoluunt choraeas 
Virginibus iuuenes relictis. 
Sed quos senectus iam grauior uetat 
Saltare, uino turba madens domum 
(135) Contendit ire nosque solos 
Linquere uelle mihi uidentur. 
Quis ille, qui te sanguine proximus 
Attingit ? ille hic, cui rutilas faces 
Praefert puer, serto fluentem
 

 
(140) Caesariem roseo reuinctus ? 
Agnosco morem iam patruum, uenit 
Ad te citatis gressibus, ut mihi 
Tradat fruendam, sed supremam 
Arte prius choream praeibit. 
(145) Audin' puellas ultimo in angulo 
Ridere ? Quam sese cupiant uices 
Taleis obire ! Sed tamen tu 
Parce precor lacrumis, Loysa. 
Iam turba cedit densior ac fores
 

 
(150) Spectat; quietem nox aliis parat. 
Mihi tibique mille risus, 
Mille iocos facilesque lusus. 
Quae bella uel quae praelia inibimus ? 
Sed heus ! Amicis nox tenebris teget, 
(155) Si quae uetat dici Loysae 
Ora pudor minio colorans. 
Quid erubescis uirgineum decus 
Tremisue ? Quod si cum tunica uelis 
Seponere innatum pudorem,
 

 
(160) Cras bene cum tunica resumes. 
O qui labores ! quis fluor artubus 
Ibit solutis, dum uariis modis 
Luctamur et dulcem iugalis 
Militiam Veneris nouamus. 
(165) Putasne conchas oscula strictius 
Inexplicatis nectere uinculis ? 
Putasne tot dulces columbas 
Posse modis uariare miris ? 
O quae Loysae balsama sugimus
 

 
(170) Ex ore ? quale o nectar in illius 
Natat fluitque cum suaui 
Ambrosia roseis labellis ? 
Non tale primo uere legunt apes 
Circumuolantes omnia sedulae 
(175) Mel, roris in noui respersis 
Floribus aethereo liquore. 
Quam dulce post haec praelia languidos 
Claudens ocellos somnus erit modum 
Iocis daturus risuique,
 

 
(180) Quam facilis tibique gratus ! 
Tum me reclinans in Dominae sinum 
Iubebo tristeis, pondus inutile 
Durumque, curas exsulare 
Corde meo atque meae Loysae. 
(185) Illae recedent ac alio statim 
Sese reflectent, Principis et domum, 
Pectusque uel Regis Philippi 
Hospitiis animum occupabunt. 
Sed quae strepentum turba fores quatit ?
 

 
(190) Primique nobis ludicra somnii 
Abrumpit et quae nox suauis 
Ludit imagine bella falsa ? 
Videsne ruptis ut foribus ruant ? 
Densique circum se glomerent torum ? 
(195) Nectarque propinent, peracti, 
Dulce refrigerium laboris ? 
Sed tu, quid iniecta faciem tegis 
Manu Loysa o ? Non periit color 
Sed est adauctus pulcriorque es
 

 
(200) Iam mulier modo quam puella. 
Mox quando Phoebi clara soror suum 
Nouarit effulgens nouies iubar 
Futura mater et pudoris 
Virginei exhibitura pignus. 
(205) Quod si patris sexum referat, statim 
Primis ab annis instituens, sacris 
Musis dicabo barbitoque 
Nec cythara patiar carere. 
Sed si puellam Dii dederint tibi,
 

 
(210) Curabis ut te moribus et sacro 
Pudore praeferat grauique 
Frontis honore modestiaeque.
 

 

 
 AD HENRICHVM MEVCHENIVM 
 

 
(1) Cinge tuum lauru uictrice, Henriche, Poetam, 
En iacet in nostro flaua Loysa sinu. 
Illa triennali inconcussa labore Loysa, 
Collo sponte auidas iniicit ecce manus. 
(5) Quaeque meos quondam solita est contemnere amores, 
Despiciens nostras improba saepe preces, 
Pendet ab ore sui tandem non dura mariti, 
Commota ingenii simplicitate mei, 
Et quam me duris agitauerat ante periclis,
 

 
(10) Tam nunc me facili commoditate fouet. 
Cinge tuum lauru uictrice, Henriche, Poetam, 
En iacet in nostro flaua Loysa sinu. 
Continuo studio mortalibus omnia cedunt, 
Sique enitamur nos iuuat ipse Deus. 
(15) Cum primum conspecta mihi est mea cura Loysa, 
Pulcra oculos, humeros lata, comasque decens, 
Sola suae matris proles ac unica cura, 
(Ut memini) in dubio mens mea tota fuit : 
Auderemne, fauente Cupidine, nectere amores
 

 
(20) Et dubiae Veneris castra fidemque sequi; 
Ipsa Venus tentare iubet, iubet ipse Cupido, 
Iungens humanis numina saepe toris. 
Iuppiter in Danaen, in Daphnen pulcer Apollo, 
Declinat posito numine uterque Deus. 
(25) Cinge tuum lauru uictrice, Henriche, Poetam, 
En iacet in nostro flaua Loysa sinu. 
Illa mihi primum facili candore placebat 
Promittens oculis omnia laeta suis. 
Sic prope fallaci piscis deluditur hamo
 

 
(30) Letalesque auido deuorat ore cibos. 
Sic ego spe uana primum ducebar et ibam 
Captiuus Dominae praeda iocusque meae, 
Donec uicta sui tandem constantia amantis 
Mutauit mentem nostra Loysa suam. 
(35) Cinge tuum lauru uictrice, Henriche, Poetam, 
En iacet in nostro flaua Loysa sinu. 
Quae sibi saeuitiam male respondere putauit 
Indignamque rata est moribus esse suis. 
Quod simul ac sensi mecum : Bone Iuppiter (inquam)
 

 
(40) Et Venus et Veneris nate, Cupido, faue, 
Scitis enim me casto animo, me mente pudica, 
Virtutes Dominae percoluisse meae, 
Nec formae tantum captum iuuenilis amore, 
(Quamquam forma Deos flectere digna fuit) 
(45) Non oculis tantum uiuum spirantibus ignem, 
Arsisse ( et flama haec ureret Hyppolitum) 
Non ita caesarie uinctum flauisque capillis, 
(Et poterant ipsum haec uincla tenere Iouem) 
Quantum mente proba, diuinis moribus atque hoc
 

 
(50) Candore, hac animi dexteritate sui. 
Dotem non ego diuitias aurumue putarim, 
Aut haec quae in precio uulgus habere solet. 
Sed magis ingenuam mentem uitamque pudicam 
Praecipue stabilem cum probitate fidem. 
(55) Haec ego cum Domina uideor mihi posse Loysa 
Consequi et aeterna pace bonisque frui, 
Ergo fauete mihi tandem, bone Iuppiter, et tu, 
O Venus et Veneris, sancte Cupido, puer. 
Finieram : cum circa aures mihi lenior aura
 

 
(60) Auspicio uisa est asseruisse preces. 
Quaeque diu tenuit me desperatio, longe 
Cessit et in mentem Spes, Dea certa, uenit : 
Cinge tuum lauru uictrice, Henriche, Poetam, 
En iacet in nostro flaua Loysa sinu. 
(65) Paulatimque animi posita feritate rebellis 
Concessit telis, Diue Cupido, tuis. 
Meque suum seseque meam blando ore uocauit 
Et flama exussit par utriusque iecur. 
Quin et coniugii sanctis uincimur utrimque
 

 
(70) Nexibus et capimus rite damusque fidem. 
Expedias calamos nostrumque, Henriche, triumphum 
Concelebrans, clames : O Hymenaee ueni, 
O Hymenaee ueni, ueni o pronuba Iuno 
Cumque Iocis Venus et cum Venere alma Fides. 
(75) Cinge tuum lauru uictrice, Henriche, Poetam, 
En iacet in nostro flaua Loysa sinu.
 

 

 
 AD AVRORAM 
 

 
(1) Aurora Musis grata et Apollini, 
Adsis Loysae frigidula et sinus 
Comasque dispellas fluentes. 
Vecta humeris Zephyri suauis 
(5) Quacunque, Diua, incedis, alis rosas 
Grauesque gemmas palmitis euocas. 
Natura miratur decoras 
Ruris opes tenerosque flores 
Cum parte dextra, Diua, rubescere
 

 
(10) Pergis caputque attollere praeuium 
Solis statim iam subsequentis 
Igniferis radiis. Loysa 
Aduersa si tum forte leues comas 
Ventis resoluat, pectine eburneo 
(15) Discriminans auri superbum 
Vellus, et aethereos ocellos 
Sereniores sidere proferat, 
Qua parte tandem Sol caput ambigo 
Leuet coruscum aurora utrinque
 

 
(20) Usque adeo mihi par uidetur. 
Quis non Loysae sideribus pares 
Aurorae ocellos uincere gratiam 
Iuret ? nec est tamen modestae 
Quod male, Diua, uelis Loysae; 
(25) Formae potentis diues et aureis 
Nitens capillis, nil tamen arrogat. 
Sed quam placet decore uultus 
Pectoris et spatio torosi ! 
Et quam decentes fert humeros, quibus
 

 
(30) Cedant Dianae membra humeri et latus ! 
Tam non superbit, tam modestis 
Moribus est facilique cultu : 
O Diua, currum si qua comes tibi 
Conscendet, haec est digna uehi sacris 
(35) Rotis, cui adflabit Fauoni 
Aura comas tepidi sinusque.
 

 

 
 AD IOANNEM DE HALEWIJN 
 

 
(1) Tristi quid potius Noto 
Diuexante graui flamine fraxinos, 
Halwini, faciam ? Niues 
Aggestae lacerant brachia quercuum; 
(5) Emissisque Aquilonibus 
Acris saeuit hyems frigore et imbribus; 
Tectis horrida stiria 
Dependet. Pluuio quid potius die, 
Halwini, faciam ? Foco
 

 
(10) Large insterne, puer, ligna, merum cado 
Depromas, ueteri cado, 
Quem Canaria dimisit ab insulis, 
Quas Fortuna fauens beat, 
Fumosamque foco diripe protinus 
(15) Pernam, frigoribus sapit 
Perna et uina placent mascula. Nec graues 
Curas aut animum anxium 
Dissoluas melius quam ueteri mero.
 

 
Atqui ut uina placent mihi
 

 
(20) Non uulgaria, sic non cupiam dapes 
Raras, perna satis mihi 
Cui farcimina quis si uelit addere 
Nil his ulterius petam. 
Tantum sint socii, quos ueteres mihi 
(25) Iunxerunt Grudii, Hazius, 
Snecus, Ulaminius, quosue sacrae mihi 
Addixere Aganippides, 
Cordus, Meierus, Meuchenius, Canis, 
Aut Lernutus impiger,
 

 
(30) Aut quicunque alii sollicitudines 
Audent post cyathos leui 
Propulsare lyra et carminibus sacris 
Securi quibus imperent 
Reges, quos creperae concutiant tubae. 
(35) Non hos terrificet mare, 
Ne merces Cyprias fluctibus obruat. 
Non, ut saeuiat Africus, 
Ad turpes timidi confugient preces : 
Si quae cura animum coquit,
 

 
(40) Haec sit quam Dominae progenerat rigor. 
Illam, cum neque tigrides 
Saeuo nutrierint lacte nec asperis 
Ursae in montibus, anne spes 
Sit flecti hanc precibus posse frequentibus ? 
(45) Si qua est asperior tamen, 
Quae nec carminibus nec precibus queat 
Flecti, huius subito potens 
Curam ex pectore uis diluerit meri. 
Sed coniux mea me tenet
 

 
(50) Adsuetum gracili uiuere sub iugo, 
Quae tam dulciter imperat, 
Libertate magis seruitium ut mihi 
Illius placeat, neque 
Commutare uelim ditis Iberiae 
(55) Adsuetum imperio iugum. 
Sic dulces pluuiae, sic hyemes placent. 
Haec si arriserit aut fauet, 
Ipsis ex niuibus prosilient rosae, 
Haec cum sub lare paruulo
 

 
(60) Nobis iuncta oculis dulce micantibus 
Agrestem exhilarat domum, 
Non soles alios, non alios petam 
Flores, illius in labris 
Inseuit uiolas purpureas Venus.
 

 

 
 AD LOYSAM VXOREM 
 

 
(1) Seu rides, mea, seu sollicite ingemis, 
Seu curas animo concoquis anxias, 
Seu laetare Loysa, 
Flos aeui breuis auolat, 
(5) Et cum lapsa semel praeteriit dies, 
Illam, seu facili prolueris mero, 
Seu tristi mage fletu, 
Umbra et nox grauis incubant. 
Quod si uita tibi puriter acta sit,
 

 
(10) Mercedem tuleris. Nil uetat interim 
Dulceis inter amicos 
Vitam ducere suauiter. 
Absint praecipue luxus et omnium 
Spumans ebrietas, maxima criminum 
(15) Caussa et fons : epulae sint 
Conditae salibus, iocis 
Sed castis; Veneris foeda proteruia 
Absit sed Domini commemoratio 
Adsit, principioque
 

 
(20) Mensae laus sua personet 
Christo et fine. Sitim dulcia pocula, 
Commendare famem fercula maxime 
Optarim, procul autem 
Curas esse suaserim, 
(25) Absentumque uelim gesta silentio 
Inuolui aut nisi cum laude rapi in diem : 
Mens secura quiesque 
Iuges sunt epulae mihi.
 

 

 
 
 
	 Neo-Latin 
	 The Latin Library 
	 The Classics Page