Walter of Ch&#226;tillon  Walter of Ch&#226;tillon
 
Carmen X  
 
I 
Captivata largitas    longe relegatur, 
exulansque probitas    misere fugatur, 
dum virtuti veritas    prave novercatur, 
inperat cupiditas    atque principatur.
 
 Nummus vincit, nummus regnat, nummus cunctis imperat 
Reos solvit, iustos ligat, impedit et liberat 
 
II 
Solum nec in precio    precium habetur, 
et virtutis mentio    penitus deletur, 
quod veretur ratio    nemo jam veretur, 
suo dum aerario    quicquam applicetur.
 
 Nummus vincit, nummus regnat, nummus cunctis imperat 
Reos solvit, iustos ligat, impedit et liberat 
 
III 
Quondam diffusissimum    verbum do-das-dedi, 
nunc est angustissimum    plusquam possit credi; 
verbum nobilissimum    quod fugisti redi, 
cedet quod est pessimum    gratia mercedi.
 
 Nummus vincit, nummus regnat, nummus cunctis imperat 
Reos solvit, iustos ligat, impedit et liberat 
 
IV 
Exulante gratia    procul largitatis, 
cuncta sunt venalia,    nihil datur gratis; 
praesulum marsupia    vi tenacitatis 
stringit avaritia,    fons iniquitatis.
 
 Nummus vincit, nummus regnat, nummus cunctis imperat 
Reos solvit, iustos ligat, impedit et liberat 
 
V 
Fuerant antiquitus    praesules dativi, 
omnes pene penitus    nunc sunt ablatjvi, 
et virtutis penitus    	sunt adversativi, 
vendunt, non dant redditus    hospiti vel civi.
 
 Nummus vincit, nummus regnat, nummus cunctis imperat 
Reos solvit, iustos ligat, impedit et liberat 
 
VI 
Sed cur generaliter    dixi, si quaeratur, 
unus specialiter    ut excipiatur, 
cujus dissimiliter    bursa dispensatur, 
communis communiter    cunctis erogatur.
 
 Nummus vincit, nummus regnat, nummus cunctis imperat 
Reos solvit, iustos ligat, impedit et liberat 
 
VII
 
Omni pene curae    praesident incurii, 
penes quos justitiae    tenor est judicii. 
Pios ligant impie,    et solvuntur impii, 
nec dant locum veniae    sine sorte praemii.
 
 Nummus vincit, nummus regnat, nummus cunctis imperat 
Reos solvit, iustos ligat, impedit et liberat 
 
VIII 
Sedent in insidiis,    pauperem ut rapiant, 
acribus angariis    seminudus spoliant, 
set referti spoliis    praede magis inhiant, 
ydropes in mediis    sitim rebus ampliant.
 
 Nummus vincit, nummus regnat, nummus cunctis imperat 
Reos solvit, iustos ligat, impedit et liberat 
 
IX 
Hodie jus emitur    magno quidem pretio, 
judici tribuitur    	totique collegio; 
tamen haut perficitur    jus sine dispendio 
nisi rursus sequitur    muneris oblatio.
 
 Nummus vincit, nummus regnat, nummus cunctis imperat 
Reos solvit, iustos ligat, impedit et liberat 
 
X 
Frustra gemens vidua    preces fundit hodie, 
nisi doni congrua    condiantur specie; 
ferens nil ut fatua    limen intrat curiae: 
manis enim vacua    nichil habet gratiae.
 
 Nummus vincit, nummus regnat, nummus cunctis imperat 
Reos solvit, iustos ligat, impedit et liberat 
 
XI 
Redimuntur scelera    mediante pretio, 
cuius offert dextera    mundus abit vitio 
et evadit aspera,    et expiat ultio; 
sic excusant munera    quos accusat actio.
 
 Nummus vincit, nummus regnat, nummus cunctis imperat 
Reos solvit, iustos ligat, impedit et liberat 
 
  	 Medieval Latin 	 The Latin Library 	 The Classics Homepage