Seneca: On Clemency
		 

		 
		 
	 

 

 L. ANNAEI SENECAE AD NERONEM CAESAREM DE CLEMENTIA
 

 

 
 Liber I 
 

 
 I. 
 

 
1. Scribere de clementia, Nero Caesar, institui, ut quodam modo speculi vice fungerer et te tibi
ostenderem perventurum ad voluptatem maximam omnium. Quamvis enim recte factorum verus
fructus sit fecisse nec ullum virtutum pretium dignum illis extra ipsas sit, iuvat inspicere et
circumire bonam conscientiam, tum immittere oculos in hanc immensam multitudinem
discordem, seditiosam, impotentem, in perniciem alienam suamque pariter exsultaturam, si hoc
iugum fregerit, et ita loqui secum: 2. 'Egone ex omnibus mortalibus placui electusque sum, qui
in terris deorum vice fungerer? Ego vitae necisque gentibus arbiter; qualem quisque sortem
statumque habeat, in mea manu positum est; quid cuique mortalium Fortuna datum velit, meo
ore pronuntiat; ex nostro responso laetitiae causas populi urbesque concipiunt; nulla pars
usquam nisi volente propitioque me floret; haec tot milia gladiorum, quae pax mea comprimit,
ad nutum meum stringentur; quas nationes funditus excidi, quas transportari, quibus
libertatem dari, quibus eripi, quos reges mancipia fieri quorumque capiti regium circumdari
decus oporteat, quae ruant urbes, quae oriantur, mea iuris dictio est. 3. In hac tanta facultate
rerum non ira me ad iniqua supplicia compulit, non iuvenilis impetus, non temeritas hominum
et contumacia, quae saepe tranquillissimis quoque pectoribus patientiam extorsit, non ipsa
ostentandae per terrores potentiae dira, sed frequens magnis imperiis gloria. Conditum, immo
constrictum apud me ferrum est, summa parsimonia etiam vilissimi sanguinis; nemo non, cui
alia desunt, hominis nomine apud me gratiosus est. 4. Severitatem abditam, at clementiam in
procinctu habeo; sic me custodio, tamquam legibus, quas ex situ ac tenebris in lucem evocavi,
rationem redditurus sim. Alterius aetate prima motus sum, alterius ultima; alium dignitati
donavi, alium humilitati; quotiens nullam inveneram misericordiae causam, mihi peperci. 
Hodie dis immortalibus, si a me rationem repetant, adnumerare genus humanum paratus sum.'
 

 
5. Potes hoc, Caesar, audacter praedicare: omnia, quae in fidem tutelamque tuam venerunt, tuta
haberi, nihil per te neque vi neque clam adimi rei publicae. Rarissimam laudem et nulli adhuc
principum concessam concupisti innocentiam. Non perdit operam nec bonitas ista tua singularis
ingratos aut malignos aestimatores nancta est. Refertur tibi gratia; nemo unus homo uni homini
tam carus umquam fuit, quam tu populo Romano, magnum longumque eius bonum. 6. Sed ingens
tibi onus imposuisti; nemo iam divum Augustum nec Ti. Caesaris prima tempora loquitur nec,
quod te imitari velit, exemplar extra te quaerit; principatus tuus ad gustum exigitur. Difficile
hoc fuisset, si non naturalis tibi ista bonitas esset, sed ad tempus sumpta. Nemo enim potest
personam diu ferre, ficta cito in naturam suam recidunt; quibus veritas subest quaeque, ut ita
dicam, ex solido enascuntur, tempore ipso in maius meliusque procedunt. 
 

 
7. Magnam adibat aleam populus Romanus, cum incertum esset, quo se ista tua nobilis indoles
daret; iam vota publica in tuto sunt; nec enim periculum est, ne te subita tui capiat oblivio. 
Facit quidem avidos nimia felicitas, nec tam temperatae cupiditates sunt umquam, ut in eo, quod
contigit, desinant; gradus a magnis ad maiora fit, et spes improbissimas conplectuntur
insperata adsecuti; omnibus tamen nunc civibus tuis et haec confessio exprimitur esse felices et
illa nihil iam his accedere bonis posse, nisi ut perpetua sint. 8. Multa illos cogunt ad hanc
confessionem, qua nulla in homine tardior est: securitas alta, adfluens, ius supra omnem
iniuriam positum; obversatur oculis laetissima forma rei publicae, cui ad summam libertatem
nihil deest nisi pereundi licentia. 9. Praecipue tamen aequalis ad maximos imosque pervenit
clementiae tuae admiratio; cetera enim bona pro portione fortunae suae quisque sentit aut
exspectat maiora minoraque, ex clementia omnes idem sperant; nec est quisquam, cui tam valde
innocentia sua placeat, ut non stare in conspectu clementiam paratam humanis erroribus
gaudeat.
 

 
 II. 
 

 
1. Esse autem aliquos scio, qui clementia pessimum quemque putent sustineri, quoniam nisi post
crimen supervacua est et sola haec virtus inter innocentes cessat. Sed primum omnium, sicut
medicinae apud aegros usus, etiam apud sanos honor est, ita clementiam, quamvis poena digni
invocent, etiam innocentes colunt. Deinde habet haec in persona quoque innocentium locum, quia
interim fortuna pro culpa est; nec innocentiae tantum clementia succurrit, sed saepe virtuti,
quoniam quidem condicione temporum incidunt quaedam, quae possint laudata puniri. Adice, quod
magna pars hominum est, quae reverti ad innocentiam possit, si poenae remissio fuerit>. 2. Non
tamen volgo ignoscere decet; nam ubi discrimen inter malos bonosque sublatum est, confusio
sequitur et vitiorum eruptio; itaque adhibenda moderatio est, quae sanabilia ingenia distinguere
a deploratis sciat. Nec promiscuam habere ac volgarem clementiam oportet nec abscisam; nam
tam omnibus ignoscere crudelitas quam nulli. Modum tenere debemus; sed quia difficile est
temperamentum, quidquid aequo plus futurum est, in partem humaniorem praeponderet.
 

 
 III. 
 

 
1. Sed haec suo melius loco dicentur. Nunc in tres partes omnem hanc materiam dividam. 
Prima erit manumissionis; secunda, quae naturam clementiae habitumque demonstret: nam cum
sint vitia quaedam virtutes imitantia, non possunt secerni, nisi signa, quibus dinoscantur,
impresseris; tertio loco quaeremus, quomodo ad hanc virtutem perducatur animus, quomodo
confirmet eam et usu suam faciat.
 

 
2. Nullam ex omnibus virtutibus homini magis convenire, cum sit nulla humanior, constet
necesse est non solum inter nos, qui hominem sociale animal communi bono genitum videri
volumus, sed etiam inter illos, qui hominem voluptati donant, quorum omnia dicta factaque ad
utilitates suas spectant; nam si quietem petit et otium, hanc virtutem naturae suae nanctus est,
quae pacem amat et manus retinet. 3. Nullum tamen clementia ex omnibus magis quam regem
aut principem decet. Ita enim magnae vires decori gloriaeque sunt, si illis salutaris potentia
est; nam pestifera vis est valere ad nocendum. Illius demum magnitudo stabilis fundataque est,
quem omnes tam supra se esse quam pro se sciunt, cuius curam excubare pro salute singulorum
atque universorum cottidie experiuntur, quo procedente non, tamquam malum aliquod aut
noxium animal e cubili prosilierit, diffugiunt, sed tamquam ad clarum ac beneficum sidus
certatim advolant. Obicere se pro illo mucronibus insidiantium paratissimi et substernere
corpora sua, si per stragem illi humanam iter ad salutem struendum sit, somnum eius
nocturnis excubiis muniunt, latera obiecti circumfusique defendunt, incurrentibus periculis se
opponunt. 
 

 
4. Non est hic sine ratione populis urbibusque consensus sic protegendi amandique reges et se
suaque iactandi, quocumque desideravit imperantis salus; nec haec vilitas sui est aut dementia
pro uno capite tot milia excipere ferrum ac multis mortibus unam animam redimere
nonnumquam senis et invalidi. 
 

 
5. Quemadmodum totum corpus animo deservit et, cum hoc tanto maius tantoque speciosius sit,
ille in occulto maneat tenuis et in qua sede latitet incertus, tamen manus, pedes, oculi negotium
illi gerunt, illum haec cutis munit, illius iussu iacemus aut inquieti discurrimus, cum ille
imperavit, sive avarus dominus est, mare lucri causa scrutamur, sive ambitiosus, iam dudum
dextram flammis obiecimus aut voluntarii terram subsiluimus, sic haec immensa multitudo
unius animae circumdata illius spiritu regitur, illius ratione flectitur pressura se ac fractura
viribus suis, nisi consilio sustineretur.
 

 
 IV. 
 

 
1. Suam itaque incolumitatem amant, cum pro uno homine denas legiones in aciem deducunt, cum
in primam frontem procurrunt et adversa volneribus pectora ferunt, ne imperatoris sui signa
vertantur. Ille est enim vinculum, per quod res publica cohaeret, ille spiritus vitalis, quem
haec tot milia trahunt nihil ipsa per se futura nisi onus et praeda, si mens illa imperii
subtrahatur.
 

 
 
Rege incolumi mens omnibus una; 
amisso rupere fidem.
 
 

 
2. Hic casus Romanae pacis exitium erit, hic tanti fortunam populi in ruinas aget; tam diu ab
isto periculo aberit hic populus, quam diu sciet ferre frenos, quos si quando abruperit vel
aliquo casu discussos reponi sibi passus non erit, haec unitas et hic maximi imperii contextus
in partes multas dissiliet, idemque huic urbi finis dominandi erit, qui parendi fuerit. 3. Ideo
principes regesque et quocumque alio nomine sunt tutores status publici non est mirum amari
ultra privatas etiam necessitudines; nam si sanis hominibus publica privatis potiora sunt,
sequitur, ut is quoque carior sit, in quem se res publica convertit. Olim enim ita se induit rei
publicae Caesar, ut seduci alterum non posset sine utriusque pernicie; nam et illi viribus opus
est et huic capite.
 

 
 V. 
 

 
1. Longius videtur recessisse a proposito oratio mea, at mehercules rem ipsam premit. Nam si,
quod adhuc colligit, tu animus rei publicae tuae es, illa corpus tuum, vides, ut puto, quam
necessaria sit clementia; tibi enim parcis, cum videris alteri parcere. Parcendum itaque est
etiam improbandis civibus non aliter quam membris languentibus, et, si quando misso sanguine
opus est, sustinenda est manus, ne ultra, quam necesse sit, incidat. 2. Est ergo, ut dicebam,
clementia omnibus quidem hominibus secundum naturam, maxime tamen decora imperatoribus,
quanto plus habet apud illos, quod servet, quantoque in maiore materia apparet. Quantulum
enim nocet privata crudelitas! principum saevitia bellum est. 3. Cum autem virtutibus inter se
sit concordia nec ulla altera melior aut honestior sit, quaedam tamen quibusdam personis aptior
est. Decet magnanimitas quemlibet mortalem, etiam illum, infra quem nihil est; quid enim
maius aut fortius quam malam fortunam retundere? Haec tamen magnanimitas in bona fortuna
laxiorem locum habet meliusque in tribunali quam in plano conspicitur. 
 

 
4. Clementia, in quamcumque domum pervenerit, eam felicem tranquillamque praestabit, sed in
regia, quo rarior, eo mirabilior. Quid enim est memorabilius quam eum, cuius irae nihil
obstat, cuius graviori sententiae ipsi, qui pereunt, adsentiuntur, quem nemo interpellaturus
est, immo, si vehementius excanduit, ne deprecaturus est quidem, ipsum sibi manum inicere et
potestate sua in melius placidiusque uti hoc ipsum cogitantem: 'Occidere contra legem nemo non
potest, servare nemo praeter me'? 5. Magnam fortunam magnus animus decet, qui, nisi se ad
illam extulit et altior stetit, illam quoque infra ad terram deducit; magni autem animi proprium
est placidum esse tranquillumque et iniurias atque offensiones superne despicere. Muliebre est
furere in ira, ferarum vero nec generosarum quidem praemordere et urguere proiectos. 
Elephanti leonesque transeunt, quae impulerunt; ignobilis bestiae pertinacia est. 6. Non decet
regem saeva nec inexorabilis ira, non multum enim supra eum eminet, cui se irascendo
exaequat; at si dat vitam, si dat dignitatem periclitantibus et meritis amittere, facit, quod nulli
nisi rerum potenti licet; vita enim etiam superiori eripitur, numquam nisi inferiori datur. 7.
Servare proprium est excellentis fortunae, quae numquam magis suspici debet, quam cum illi
contigit idem posse quod dis, quorum beneficio in lucem edimur tam boni quam mali. Deorum
itaque sibi animum adserens princeps alios ex civibus suis, quia utiles bonique sunt, libens
videat, alios in numerum relinquat; quosdam esse gaudeat, quosdam patiatur.
 

 
 VI. 
 

 
1. Cogitato, in hac civitate, in qua turba per latissima itinera sine intermissione defluens
eliditur, quotiens aliquid obstitit, quod cursum eius velut torrentis rapidi moraretur, in qua
tribus eodem tempore theatris caveae postulantur, in qua consumitur quicquid terris omnibus
aratur, quanta solitudo ac vastitas futura sit, si nihil relinquitur, nisi quod iudex severus
absolverit. 2. Quotus quisque ex quaesitoribus est, qui non ex ipsa ea lege teneatur, qua
quaerit? quotus quisque accusator vacat culpa? Et nescio, an nemo ad dandam veniam difficilior
sit, quam qui illam petere saepius meruit. 3. Peccavimus omnes, alii gravia, alii leviora, alii
ex destinato, alii forte impulsi aut aliena nequitia ablati; alii in bonis consiliis parum fortiter
stetimus et innocentiam inviti ac retinentes perdidimus; nec deliquimus tantum, sed usque ad
extremum aevi delinquemus. 4. Etiam si quis tam bene iam purgavit animum, ut nihil
obturbare eum amplius possit ac fallere, ad innocentiam tamen peccando pervenit.
 

 
 VII. 
 

 
1. Quoniam deorum feci mentionem, optime hoc exemplum principi constituam, ad quod
formetur, ut se talem esse civibus, quales sibi deos velit. Expedit ergo habere inexorabilia
peccatis atque erroribus numina, expedit usque ad ultimam infesta perniciem? Et quis regum
erit tutus, cuius non membra haruspices colligant? 2. Quod si di placabiles et aequi delicta
potentium non statim fulminibus persequuntur, quanto aequius est hominem hominibus
praepositum miti animo exercere imperium et cogitare, uter mundi status gratior oculis
pulchriorque sit, sereno et puro die, an cum fragoribus crebris omnia quatiuntur et ignes hinc
atque illinc micant! Atqui non alia facies est quieti moratique imperii quam sereni caeli et
nitentis. 3. Crudele regnum turbidum tenebrisque obscurum est, inter trementes et ad
repentinum sonitum expavescentes ne eo quidem, qui omnia perturbat, inconcusso. Facilius
privatis ignoscitur pertinaciter se vindicantibus; possunt enim laedi, dolorque eorum ab
iniuria venit; timent praeterea contemptum, et non rettulisse laedentibus gratiam infirmitas
videtur, non clementia; at cui ultio in facili est, is omissa ea certam laudem mansuetudinis
consequitur. 4. Humili loco positis exercere manum, litigare, in rixam procurrere ac morem
irae suae gerere liberius est; leves inter paria ictus sunt; regi vociferatio quoque verborumque
intemperantia non ex maiestate est.
 

 
 VIII. 
 

 
1. Grave putas eripi loquendi arbitrium regibus, quod humillimi habent. 'Ista' inquis 'servitus
est, non imperium.' Quid? tu non experiris istud nobis esse, tibi servitutem? Alia condicio est
eorum, qui in turba, quam non excedunt, latent, quorum et virtutes, ut appareant, diu luctantur
et vitia tenebras habent; vestra facta dictaque rumor excipit, et ideo nullis magis curandum est,
qualem famam habeant, quam qui, qualemcumque meruerint, magnam habituri sunt. 2. Quam
multa tibi non licent, quae nobis beneficio tuo licent! Possum in qualibet parte urbis solus
incedere sine timore, quamvis nullus sequatur comes, nullus sit domi, nullus ad latus gladius;
tibi in tua pace armato vivendum est. Aberrare a fortuna tua non potes; obsidet te et, quocumque
descendis, magno apparatu sequitur. 3. Est haec summae magnitudinis servitus non posse fieri
minorem; sed cum dis tibi communis ipsa necessitas est. Nam illos quoque caelum adligatos
tenet, nec magis illis descendere datum est quam tibi tutum: fastigio tuo adfixus es. 4. Nostros
motus pauci sentiunt, prodire nobis ac recedere et mutare habitum sine sensu publico licet; tibi
non magis quam soli latere contingit. Multa circa te lux est, omnium in istam conversi oculi
sunt; prodire te putas? Oriris. 5. Loqui non potes, nisi ut vocem tuam, quae ubique sunt gentes,
excipiant; irasci non potes, nisi ut omnia tremant, quia neminem adfligere, nisi ut, quidquid
circa fuerit, quatiatur. Ut fulmina paucorum periculo cadunt, omnium metu, sic
animadversiones magnarum potestatum terrent latius quam nocent, non sine causa; non enim,
quantum fecerit, sed quantum facturus sit, cogitatur in eo, qui omnia potest. 6. Adice nunc, quod
privatos homines ad accipiendas iniurias opportuniores acceptarum patientia facit, regibus
certior est ex mansuetudine securitas, quia frequens vindicta paucorum odium opprimit,
omnium inritat. 7. Voluntas oportet ante saeviendi quam causa deficiat; alioqui, quemadmodum
praecisae arbores plurimis ramis repullulant et multa satorum genera, ut densiora surgant,
reciduntur, ita regia crudelitas auget inimicorum numerum tollendo; parentes enim liberique
eorum, qui interfecti sunt, et propinqui et amici in locum singulorum succedunt.
 

 
 IX. 
 

 
1. Hoc quam verum sit, admonere te exemplo domestico volo. Divus Augustus fuit mitis
princeps, si quis illum a principatu suo aestimare incipiat; in communi quidem rei publicae
gladium movit. Cum hoc aetatis esset, quod tu nunc es, duodevicensimum egressus annum, iam
pugiones in sinum amicorum absconderat, iam insidiis M. Antonii consulis latus petierat, iam
fuerat collega proscriptionis. 2. Sed cum annum quadragensimum transisset et in Gallia
moraretur, delatum est ad eum indicium L. Cinnam, stolidi ingenii virum, insidias ei struere;
dictum est, et ubi et quando et quemadmodum adgredi vellet; unus ex consciis deferebat. 3.
Constituit se ab eo vindicare et consilium amicorum advocari iussit. Nox illi inquieta erat, cum
cogitaret adulescentem nobilem, hoc detracto integrum, Cn. Pompei nepotem, damnandum; iam
unum hominem occidere non poterat, cui M. Antonius proscriptionis edictum inter cenam
dictarat. 4. Gemens subinde voces varias emittebat et inter se contrarias: 'Quid ergo? Ego
percussorem meum securum ambulare patiar me sollicito? Ergo non dabit poenas, qui tot
civilibus bellis frustra petitum caput, tot navalibus, tot pedestribus proeliis incolume,
postquam terra marique pax parata est, non occidere constituat, sed immolare?' (nam
sacrificantem placuerat adoriri.) 5. Rursus silentio interposito maiore multo voce sibi quam
Cinnae irascebatur: 'Quid vivis, si perire te tam multorum interest? Quis finis erit
suppliciorum? Quis sanguinis? Ego sum nobilibus adulescentulis expositum caput, in quod
mucrones acuant; non est tanti vita, si, ut ego non peream, tam multa perdenda sunt.' 6.
Interpellavit tandem illum Livia uxor et: 'Admittis' inquit 'muliebre consilium? Fac, quod
medici solent, qui, ubi usitata remedia non procedunt, temptant contraria. Severitate nihil
adhuc profecisti; Salvidienum Lepidus secutus est, Lepidum Murena, Murenam Caepio,
Caepionem Egnatius, ut alios taceam, quos tantum ausos pudet. Nunc tempta, quomodo tibi cedat
clementia; ignosce L. Cinnae. Deprensus est; iam nocere tibi non potest, prodesse famae tuae
potest.' 7. Gavisus, sibi quod advocatum invenerat, uxori quidem gratias egit, renuntiari autem
extemplo amicis, quos in consilium rogaverat, imperavit et Cinnam unum ad se accersit
dimissisque omnibus e cubiculo, cum alteram Cinnae poni cathedram iussisset: 'Hoc' inquit
'primum a te peto, ne me loquentem interpelles, ne medio sermone meo proclames; dabitur tibi
loquendi liberum tempus. 8. Ego te, Cinna, cum in hostium castris invenissem, non factum
tantum mihi inimicum sed natum, servavi, patrimonium tibi omne concessi. Hodie tam felix et
tam dives es, ut victo victores invideant. Sacerdotium tibi petenti praeteritis compluribus,
quorum parentes mecum militaverant, dedi; cum sic de te meruerim, occidere me constituisti.'
9. Cum ad hanc vocem exclamasset procul hanc ab se abesse dementiam: 'Non praestas' inquit
'fidem, Cinna; convenerat, ne interloquereris. Occidere, inquam, me paras'; adiecit locum,
socios, diem, ordinem insidiarum, cui commissum esset ferrum. 10. Et cum defixum videret
nec ex conventione iam, sed ex conscientia tacentem: 'Quo' inquit 'hoc animo facis? ut ipse sis
princeps? male mehercules cum populo Romano agitur, si tibi ad imperandum nihil praeter me
obstat. Domum tueri tuam non potes, nuper libertini hominis gratia in privato iudicio
superatus es; adeo nihil facilius potes quam contra Caesarem advocare. Cedo, si spes tuas solus
impedio, Paulusne te et Fabius Maximus et Cossi et Servilii ferent tantumque agmen nobilium
non inania nomina praeferentium, sed eorum, qui imaginibus suis decori sint?' 
 

 
11. Ne totam eius orationem repetendo magnam partem voluminis occupem (diutius enim quam
duabus horis locutum esse constat, cum hanc poenam, qua sola erat contentus futurus,
extenderet): 'Vitam' inquit 'tibi, Cinna, iterum do, prius hosti, nunc insidiatori ac parricidae. 
Ex hodierno die inter nos amicitia incipiat; contendamus, utrum ego meliore fide tibi vitam
dederim an tu debeas.' 12. Post hoc detulit ultro consulatum questus quod non auderet petere. 
Amicissimum fidelissimumque habuit, heres solus illi fuit. Nullis amplius insidiis ab ullo
petitus est.
 

 
 X. 
 

 
1. Ignovit abavus tuus victis; nam si non ignovisset, quibus imperasset? Sallustium et Cocceios
et Deillios et totam cohortem primae admissionis ex adversariorum castris conscripsit; iam
Domitios, Messalas, Asinios, Cicerones, quidquid floris erat in civitate, clementiae suae debebat. 
Ipsum Lepidum quam diu mori passus est! Per multos annos tulit ornamenta principis
retinentem et pontificatum maximum non nisi mortuo illo transferri in se passus est; maluit
enim illum honorem vocari quam spolium. 2. Haec eum clementia ad salutem securitatemque
perduxit; haec gratum ac favorabilem reddidit, quamvis nondum subactis populi Romani
cervicibus manum imposuisset; haec hodieque praestat illi famam, quae vix vivis principibus
servit. 3. Deum esse non tamquam iussi credimus; bonum fuisse principem Augustum, bene illi
parentis nomen convenisse fatemur ob nullam aliam causam, quam quod contumelias quoque
suas, quae acerbiores principibus solent esse quam iniuriae, nulla crudelitate exsequebatur,
quod probrosis in se dictis adrisit, quod dare illum poenas apparebat, cum exigeret, quod,
quoscumque ob adulterium filiae suae damnaverat, adeo non occidit, ut dimissis, quo tutiores
essent, diplomata daret. 4. Hoc est ignoscere, cum scias multos futuros, qui pro te irascantur et
tibi sanguine alieno gratificentur, non dare tantum salutem, sed praestare.
 

 
 XI. 
 

 
1. Haec Augustus senex aut iam in senectutem annis vergentibus; in adulescentia caluit, arsit
ira, multa fecit, ad quae invitus oculos retorquebat. Comparare nemo mansuetudini tuae audebit
divum Augustum, etiam si in certamen iuvenilium annorum deduxerit senectutem plus quam
maturam; fuerit moderatus et clemens, nempe post mare Actiacum Romano cruore infectum,
nempe post fractas in Sicilia classes et suas et alienas, nempe post Perusinas aras et
proscriptiones. 2. Ego vero clementiam non voco lassam crudelitatem; haec est, Caesar,
clementia vera, quam tu praestas, quae non saevitiae paenitentia coepit, nullam habere
maculam, numquam civilem sanguinem fudisse; haec est in maxima potestate verissima animi
temperantia et humani generis comprendens ut sui amor non cupiditate aliqua, non temeritate
ingenii, non priorum principum exemplis corruptum, quantum sibi cives suos liceat,
experiendo temptare, sed hebetare aciem imperii sui. 3. Praestitisti, Caesar, civitatem
incruentam, et hoc, quod magno animo gloriatus es nullam te toto orbe stillam cruoris humani
misisse, eo maius est mirabiliusque, quod nulli umquam citius gladius commissus est.
 

 
4. Clementia ergo non tantum honestiores sed tutiores praestat ornamentumque imperiorum est
simul et certissima salus. Quid enim est, cur reges consenuerint liberisque ac nepotibus
tradiderint regna, tyrannorum exsecrabilis ac brevis potestas sit? Quid interest inter
tyrannum ac regem (species enim ipsa fortunae ac licentia par est), nisi quod tyranni in
voluptatem saeviunt, reges non nisi ex causa ac necessitate? 

 
 XII. 
 

 
1. 'Quid ergo? Non reges quoque occidere solent?' Sed quotiens id fieri publica utilitas
persuadet; tyrannis saevitia cordi est. Tyrannus autem a rege factis distat, non nomine; nam et
Dionysius maior iure meritoque praeferri multis regibus potest, et L. Sullam tyrannum
appellari quid prohibet, cui occidendi finem fecit inopia hostium? 2. Descenderit licet e
dictatura sua et se togae reddiderit, quis tamen umquam tyrannus tam avide humanum
sanguinem bibit quam ille, qui septem milia civium Romanorum contrucidari iussit et, cum in
vicino ad aedem Bellonae sedens exaudisset conclamationem tot milium sub gladio gementium,
exterrito senatu: 'Hoc agamus' inquit, 'P.C.; seditiosi pauculi meo iussu occiduntur'? 3. Hoc non
est mentitus; pauci Sullae videbantur. Sed mox de Sulla, cum quaeremus, quomodo hostibus
irascendum sit, utique si in hostile nomen cives et ex eodem corpore abrupti transierint;
interim, hoc quod dicebam, clementia efficit, ut magnum inter regem tyrannumque discrimen
sit, uterque licet non minus armis valletur; sed alter arma habet, quibus in munimentum pacis
utitur, alter, ut magno timore magna odia compescat, nec illas ipsas manus, quibus se commisit,
securus adspicit. 4. Contrariis in contraria agitur; nam cum invisus sit, quia timetur, timeri
vult, quia invisus est, et illo exsecrabili versu, qui multos praecipites dedit, utitur: Oderint, dum metuant, 
ignarus, quanta rabies oriatur, ubi supra modum odia creverunt. 
 

 
Temperatus enim timor cohibet animos, adsiduus vero et acer et extrema admovens in audaciam
iacentes excitat et omnia experiri suadet. 5. Sic feras linea et pinnae clusas contineant, easdem
a tergo eques telis incessat: temptabunt fugam per ipsa, quae fugerant, proculcabuntque
formidinem. Acerrima virtus est, quam ultima necessitas extundit. Relinquat oportet securi
aliquid metus multoque plus spei quam periculorum ostentet; alioqui, ubi quiescenti paria
metuuntur, incurrere in pericula iuvat et ut aliena anima abuti.
 

 
 XIII. 
 

 
1. Placido tranquilloque regi fida sunt auxilia sua, ut quibus ad communem salutem utatur,
gloriosusque miles (publicae enim securitati se dare operam videt) omnem laborem libens
patitur ut parentis custos; at illum acerbum et sanguinarium necesse est graventur stipatores
sui. 2. Non potest habere quisquam bonae ac fidae voluntatis ministros, quibus in tormentis ut
eculeo et ferramentis ad mortem paratis utitur, quibus non aliter quam bestiis homines
obiectat, omnibus reis aerumnosior ac sollicitior, ut qui homines deosque testes facinorum ac
vindices timeat, eo perductus, ut non liceat illi mutare mores. Hoc enim inter cetera vel
pessimum habet crudelitas: perseverandum est nec ad meliora patet regressus; scelera enim
sceleribus tuenda sunt. Quid autem eo infelicius, cui iam esse malo necesse est? 3. O
miserabilem illum, sibi certe! nam ceteris misereri eius nefas sit, qui caedibus ac rapinis
potentiam exercuit, qui suspecta sibi cuncta reddidit tam externa quam domestica, cum arma
metuat, ad arma confugiens, non amicorum fidei credens, non pietati liberorum; qui, ubi
circumspexit, quaeque fecit quaeque facturus est, et conscientiam suam plenam sceleribus ac
tormentis adaperuit, saepe mortem timet, saepius optat, invisior sibi quam servientibus. 4. E
contrario is, cui curae sunt universa, qui alia magis, alia minus tuetur, nullam non rei
publicae partem tamquam sui nutrit, inclinatus ad mitiora, etiam, si ex usu est animadvertere,
ostendens, quam invitus aspero remedio manus admoveat, in cuius animo nihil hostile, nihil
efferum est, qui potentiam suam placide ac salutariter exercet adprobare imperia sua civibus
cupiens, felix abunde sibi visus, si fortunam suam publicarit, sermone adfabilis, aditu
accessuque facilis, voltu, qui maxime populos demeretur, amabilis, aequis desideriis
propensus, etiam inquis non acerbus, a tota civitate amatur, defenditur, colitur. 5. Eadem de
illo homines secreto loquuntur quae palam; tollere filios cupiunt et publicis malis sterilitas
indicta recluditur; bene se meriturum de liberis suis quisque non dubitat, quibus tale saeculum
ostenderit. Hic princeps suo beneficio tutus nihil praesidiis eget, arma ornamenti causa habet.
 

 
 XIV. 
 

 
1. Quod ergo officium eius est? Quod bonorum parentium, qui obiurgare liberos non numquam
blande, non numquam minaciter solent, aliquando admonere etiam verberibus. Numquid aliquis
sanus filium a prima offensa exheredat? nisi magnae et multae iniuriae patientiam evicerunt,
nisi plus est, quod timet, quam quod damnat, non accedit ad decretorium stilum; multa ante
temptat, quibus dubiam indolem et peiore iam loco positam revocet; simul deploratum est,
ultima experitur. Nemo ad supplicia exigenda pervenit, nisi qui remedia consumpsit. 2. Hoc,
quod parenti, etiam principi faciendum est, quem appellavimus Patrem Patriae non adulatione
vana adducti. Cetera enim cognomina honori data sunt; Magnos et Felices et Augustos diximus et
ambitiosae maiestati quicquid potuimus titulorum congessimus illis hoc tribuentes; Patrem
quidem Patriae appellavimus, ut sciret datam sibi potestatem patriam, quae est
temperantissima liberis consulens suaque post illos reponens. 3. Tarde sibi pater membra sua
abscidat, etiam, cum absciderit, reponere cupiat et in abscidendo gemat cunctatus multum
diuque; prope est enim, ut libenter damnet, qui cito; prope est, ut inique puniat, qui nimis.
 

 
 XV. 
 

 
1. Trichonem equitem Romanum memoria nostra, quia filium suum flagellis occiderat, populus
graphiis in foro confodit; vix illum Augusti Caesaris auctoritas infestis tam patrum quam
filiorum manibus eripuit. 2. Tarium, qui filium deprensum in parricidii consilio damnavit
causa cognita, nemo non suspexit, quod contentus exsilio et exsilio delicato Massiliae parricidam
continuit et annua illi praestitit, quanta praestare integro solebat; haec liberalitas effecit, ut,
in qua civitate numquam deest patronus peioribus, nemo dubitaret, quin reus merito damnatus
esset, quem is pater damnare potuisset, qui odisse non poterat. 
 

 
3. Hoc ipso exemplo dabo, quem compares bono patri, bonum principem. Cogniturus de filio
Tarius advocavit in consilium Caesarem Augustum; venit in privatos penates, adsedit, pars
alieni consilii fuit, non dixit; 'Immo in meam domum veniat'; quod si factum esset, Caesaris
futura erat cognitio, non patris. 4. Audita causa excussisque omnibus, et his, quae adulescens
pro se dixerat, et his, quibus arguebatur, petit, ut sententiam suam quisque scriberet, ne ea
omnium fieret, quae Caesaris fuisset; deinde, priusquam aperirentur codicilli, iuravit se Tarii,
hominis locupletis, hereditatem non aditurum. 5. Dicet aliquis: 'Pusillo animo timuit, ne
videretur locum spei suae aperire velle filii damnatione.' Ego contra sentio; quilibet nostrum
debuisset adversus opiniones malignas satis fiduciae habere in bona conscientia, principes
multa debent etiam famae dare. Iuravit se non aditurum hereditatem. 6. Tarius quidem eodem
die et alterum heredem perdidit, sed Caesar libertatem sententiae suae redemit; et postquam
adprobavit gratuitam esse severitatem suam, quod principi semper curandum est, dixit
relegandum, quo patri videretur. 7. Non culleum, non serpentes, non carcerem decrevit
memor, non de quo censeret, sed cui in consilio esset; mollissimo genere poenae contentum esse
debere patrem dixit in filio adulescentulo impulso in id scelus, in quo se, quod proximum erat
ab innocentia, timide gessisset; debere illum ab urbe et a parentis oculis submoveri.
 

 
 XVI. 
 

 
1. O dignum, quem in consilium patres advocarent! O dignum, quem coheredem innocentibus
liberis scriberent! Haec clementia principem decet; quocumque venerit, mansuetiora omnia
faciat. 
 

 
Nemo regi tam vilis sit, ut illum perire non sentiat; qualiscumque pars imperii est. 2. In
magna imperia ex minoribus petamus exemplum. Non unum est imperandi genus; imperat
princeps civibus suis, pater liberis, praeceptor discentibus, tribunus vel centurio militibus.
3. Nonne pessimus pater videbitur, qui adsiduis plagis liberos etiam ex levissimis causis
compescet? Uter autem praeceptor liberalibus studiis dignior, qui excarnificabit discipulos, si
memoria illis non constiterit aut si parum agilis in legendo oculus haeserit, an qui monitionibus
et verecundia emendare ac docere malit? Tribunum centurionemque da saevum: desertores
faciet, quibus tamen ignoscitur. 4. Numquidnam aequum est gravius homini et durius imperari,
quam imperatur animalibus mutis? Atqui equum non crebris verberibus exterret domandi
peritus magister; fiet enim formidolosus et contumax, nisi eum blandiente tactu permulseris. 
5. Idem facit ille venator, quique instituit catulos vestigia sequi quique iam exercitatis utitur ad
excitandas vel persequendas feras: nec crebro illis minatur (contundet enim animos et, quicquid
est indolis, comminuetur trepidatione degeneri) nec licentiam vagandi errandique passim
concedit. Adicias his licet tardiora agentes iumenta, quae, cum ad contumeliam et miserias nata
sint, nimia saevitia cogantur iugum detractare.
 

 
 XVII. 
 

 
1. Nullum animal morosius est, nullum maiore arte tractandum quam homo, nulli magis
parcendum. Quid enim est stultius quam in iumentis quidem et canibus erubescere iras
exercere, pessima autem condicione sub homine hominem esse? Morbis medemur nec
irascimur; atqui et hic morbus est animi; mollem medicinam desiderat ipsumque medentem
minime infestum aegro. 2. Mali medici est desperare, ne curet: idem in iis, quorum animus
adfectus est, facere debebit is, cui tradita salus omnium est, non cito spem proicere nec
mortifera signa pronuntiare; luctetur cum vitiis, resistat, aliis morbum suum exprobret,
quosdam molli curatione decipiat citius meliusque sanaturus remediis fallentibus; agat princeps
curam non tantum salutis, sed etiam honestae cicatricis. 3. Nulla regi gloria est ex saeva
animadversione (quis enim dubitat posse?), at contra maxima, si vim suam continet, si multos
irae alienae eripuit, neminem suae impendit.
 

 
 XVIII. 
 

 
1. Servis imperare moderate laus est. Et in mancipio cogitandum est, non quantum illud impune
possit pati, sed quantum tibi permittat aequi bonique natura, quae parcere etiam captivis et
pretio paratis iubet. Quanto iustius iubet hominibus liberis, ingenuis, honestis non ut
mancipiis abuti sed ut his, quos gradu antecedas quorumque tibi non servitus tradita sit, sed
tutela. 2. Servis ad statuam licet confugere; cum in servum omnia liceant, est aliquid, quod in
hominem licere commune ius animantium vetet. Quis non Vedium Pollionem peius oderat quam
servi sui, quod muraenas sanguine humano saginabat et eos, qui se aliquid offenderant, in
vivarium, quid aliud quam serpentium, abici iubebat? O hominem mille mortibus dignum, sive
devorandos servos obiciebat muraenis, quas esurus erat, sive in hoc tantum illas alebat, ut sic
aleret. 
 

 
3. Quemadmodum domini crudeles tota civitate commonstrantur invisique et detestabiles sunt,
ita regum et iniuria latius patet et infamia atque odium saeculis traditur; quanto autem non
nasci melius fuit, quam numerari inter publico malo natos! 

 
 XIX. 
 

 
1. Excogitare nemo quicquam poterit, quod magis decorum regenti sit quam clementia,
quocumque modo is et quocumque iure praepositus ceteris erit. Eo scilicet formosius id esse
magnificentiusque fatebimur, quo in maiore praestabitur potestate, quam non oportet noxiam
esse, si ad naturae legem componitur. 2. Natura enim commenta est regem, quod et ex aliis
animalibus licet cognoscere et ex apibus; quarum regi amplissimum cubile est medioque ac
tutissimo loco; praeterea opere vacat exactor alienorum operum, et amisso rege totum
dilabitur, nec umquam plus unum patiuntur melioremque pugna quaerunt; praeterea insignis
regi forma est dissimilisque ceteris cum magnitudine tum nitore. 3. Hoc tamen maxime
distinguitur: iracundissimae ac pro corporis captu pugnacissimae sunt apes et aculeos in
volnere relinquunt, rex ipse sine aculeo est; noluit illum natura nec saevum esse nec ultionem
magno constaturam petere telumque detraxit et iram eius inermem reliquit. 
 

 
Exemplar hoc magnis regibus ingens; est enim illi mos exercere se in parvis et ingentium
rerum documenta in minima parere. 4. Pudeat ab exiguis animalibus non trahere mores, cum
tanto hominum moderatior esse animus debeat, quanto vehementius nocet. Utinam quidem eadem
homini lex esset et ira cum telo suo frangeretur nec saepius liceret nocere quam semel nec
alienis viribus exercere odia! Facile enim lassaretur furor, si per se sibi satis faceret et si
mortis periculo vim suam effunderet. 5. Sed ne nunc quidem illi cursus tutus est; tantum enim
necesse est timeat, quantum timeri voluit, et manus omnium observet et eo quoque tempore, quo
non captatur, peti se iudicet nullumque momentum immune a metu habeat. Hanc aliquis agere
vitam sustinet, cum liceat innoxium aliis, ob hoc securum, salutare potentiae ius laetis
omnibus tractare? Errat enim, si quis existimat tutum esse ibi regem, ubi nihil a rege tutum
est; securitas securitate mutua paciscenda est. 6. Non opus est instruere in altum editas arces
nec in adscensum arduos colles emunire nec latera montium abscidere, multiplicibus se muris
turribusque saepire: salvum regem clementia in aperto praestabit. Unum est inexpugnabile
munimentum amor civium. 
 

 
7. Quid pulchrius est quam vivere optantibus cunctis et vota non sub custode nuncupantibus? Si
paulum valetudo titubavit, non spem hominum excitari, sed metum? Nihil esse cuiquam tam
pretiosum, quod non pro salute praesidis sui commutatum velit? 8. O ne ille, cui contingit ut
sibi quoque vivere debeat? In hoc adsiduis bonitatis argumentis probavit non rem publicam
suam esse, sed se rei publicae. Quis huic audeat struere aliquod periculum? Quis ab hoc non, si
possit, fortunam quoque avertere velit, sub quo iustitia, pax, pudicitia, securitas, dignitas
florent, sub quo opulenta civitas copia bonorum omnium abundat? Nec alio animo rectorem
suum intuetur, quam si di immortales potestatem visendi sui faciant, intueamur venerantes
colentesque. 9. Quid autem? Non proximum illis locum tenet is, qui se ex deorum natura gerit,
beneficus ac largus et in melius potens? Hoc adfectare, hoc imitari decet, maximum ita haberi,
ut optimus simul habeare.
 

 
 XX. 
 

 
1. A duabus causis punire princeps solet, si aut se vindicat aut alium. Prius de ea parte
disseram, quae ipsum contingit; difficilius est enim moderari, ubi dolori debetur ultio, quam
ubi exemplo. 2. Supervacuum est hoc loco admonere, ne facile credat, ut verum excutiat, ut
innocentiae faveat et, ut appareat, non minorem agi rem periclitantis quam iudicis sciat; hoc
enim ad iustitiam, non ad clementiam pertinet; nunc illum hortamur, ut manifeste laesus
animum in potestate habeat et poenam, si tuto poterit, donet, si minus, temperet longeque sit in
suis quam in alienis iniuriis exorabilior. 3. Nam quemadmodum non est magni animi, qui de
alieno liberalis est, sed ille, qui, quod alteri donat, sibi detrahit, ita clementem vocabo non in
alieno dolore facilem, sed eum, qui, cum suis stimulis exagitetur, non prosilit, qui intellegit
magni animi esse iniurias in summa potentia pati nec quicquam esse gloriosius principe impune
laeso.
 

 
 XXI. 
 

 
1. Ultio duas praestare res solet: aut solacium adfert ei, qui accepit iniuriam, aut in reliquum
securitatem. Principis maior est fortuna, quam ut solacio egeat, manifestiorque vis, quam ut
alieno malo opinionem sibi virium quaerat. Hoc dico, cum ab inferioribus petitus violatusque
est; nam si, quos pares aliquando habuit, infra se videt, satis vindicatus est. Regem et servus
occidit et serpens et sagitta; servavit quidem nemo nisi maior eo, quem servabat. 2. Uti itaque
animose debet tanto munere deorum dandi auferendique vitam potens. In iis praesertim, quos
scit aliquando sibi par fastigium obtinuisse, hoc arbitrium adeptus ultionem implevit
perfecitque, quantum verae poenae satis erat; perdidit enim vitam, qui debet, et, quisquis ex
alto ad inimici pedes abiectus alienam de capite regnoque sententiam exspectavit, in servatoris
sui gloriam vivit plusque eius nomini confert incolumis, quam si ex oculis ablatus esset. 
Adsiduum enim spectaculum alienae virtutis est; in triumpho cito transisset. 3. Si vero regnum
quoque suum tuto relinqui apud eum potuit reponique eo, unde deciderat, ingenti incremento
surgit laus eius, qui contentus fuit ex rege victo nihil praeter gloriam sumere. Hoc est etiam ex
victoria sua triumphare testarique nihil se, quod dignum esset victore, apud victos invenisse. 
4. Cum civibus et ignotis atque humilibus eo moderatius agendum est, quo minoris est adflixisse
eos. Quibusdam libenter parcas, a quibusdam te vindicare fastidias et non aliter quam ab
animalibus parvis sed obterentem inquinantibus reducenda manus est; at in iis, qui in ore
civitatis servati punitique erunt, occasione notae clementiae utendum est.
 

 
 XXII. 
 

 
1. Transeamus ad alienas iniurias, in quibus vindicandis haec tria lex secuta est, quae princeps
quoque sequi debet: aut ut eum, quem punit, emendet, aut ut poena eius ceteros meliores reddat,
aut ut sublatis malis securiores ceteri vivant. Ipsos facilius emendabis minore poena;
diligentius enim vivit, cui aliquid integri superest. Nemo dignitati perditae parcit; impunitatis
genus est iam non habere poenae locum. 2. Civitatis autem mores magis corrigit parcitas
animadversionum; facit enim consuetudinem peccandi multitudo peccantium, et minus gravis
nota est, quam turba damnationum levat, et severitas, quod maximum remedium habet,
adsiduitate amittit auctoritatem. 3. Constituit bonos mores civitati princeps et vitia eluit, si
patiens eorum est, non tamquam probet, sed tamquam invitus et cum magno tormento ad
castigandum veniat. Verecundiam peccandi facit ipsa clementia regentis; gravior multo poena
videtur, quae a miti viro constituitur.
 

 
 XXIII. 
 

 
1. Praeterea videbis ea saepe committi, quae saepe vindicantur. Pater tuus plures intra
quinquennium culleo insuit, quam omnibus saeculis insutos accepimus. Multo minus audebant
liberi nefas ultimum admittere, quam diu sine lege crimen fuit. Summa enim prudentia
altissimi viri et rerum naturae peritissimi maluerunt velut incredibile scelus et ultra
audaciam positum praeterire quam, dum vindicant, ostendere posse fieri; itaque parricidae cum
lege coeperunt, et illis facinus poena monstravit; pessimo vero loco pietas fuit, postquam
saepius culleos vidimus quam cruces. 2. In qua civitate raro homines puniuntur, in ea
consensus fit innocentiae et indulgetur velut publico bono. Putet se innocentem esse civitas,
erit; magis irascetur a communi frugalitate desciscentibus, si paucos esse eos viderit.
Periculosum est, mihi crede, ostendere civitati, quanto plures mali sint.
 

 
 XXIV. 
 

 
1. Dicta est aliquando a senatu sententia, ut servos a liberis cultus distingueret; deinde
apparuit, quantum periculum immineret, si servi nostri numerare nos coepissent. Idem scito
metuendum esse, si nulli ignoscitur; cito apparebit, pars civitatis deterior quanto praegravet. 
Non minus principi turpia sunt multa supplicia quam medico multa funera; remissius
imperanti melius paretur. 2. Natura contumax est humanus animus et in contrarium atque
arduum nitens sequiturque facilius quam ducitur; et ut generosi ac nobiles equi melius facili
freno reguntur, ita clementiam voluntaria innocentia impetu suo sequitur, et dignam putat
civitas, quam servet sibi. Plus itaque hac via proficitur.
 

 
 XXV. 
 

 
1. Crudelitas minime humanum malum est indignumque tam miti animo; ferina ista rabies est
sanguine gaudere ac volneribus et abiecto homine in silvestre animal transire. Quid enim
interest, oro te, Alexander, leoni Lysimachum obicias an ipse laceres dentibus tuis? Tuum illud
os est, tua illa feritas. O quam cuperes tibi potius ungues esse, tibi rictum illum edendorum
hominum capacem! Non exigimus a te, ut manus ista, exitium familiarium certissimum, ulli
salutaris sit, ut iste animus ferox, insatiabile gentium malum, citra sanguinem caedemque
satietur; clementia iam vocatur, ad occidendum amicum cum carnifex inter homines eligitur. 2.
Hoc est, quare vel maxime abominanda sit saevitia, quod excedit fines primum solitos, deinde
humanos, nova supplicia conquirit, ingenium advocat, ut instrumenta excogitet, per quae
varietur atque extendatur dolor, delectatur malis hominum; tunc illi dirus animi morbus ad
insaniam pervenit ultimam, cum crudelitas versa est in voluptatem et iam occidere hominem
iuvat. 3. Matura talem virum a tergo sequitur aversio, odia, venena, gladii; tam multis
periculis petitur, quam multorum ipse periculum est, privatisque non numquam consiliis, alias
vero consternatione publica circumvenitur. Levis enim et privata pernicies non totas urbes
movet; quod late furere coepit et omnes adpetit, undique configitur. 4. Serpentes parvolae
fallunt nec publice conquiruntur; ubi aliqua solitam mensuram transit et in monstrum
excrevit, ubi fontes sputu inficit et, si adflavit, deurit obteritque, quacumque incessit, ballistis
petitur. Possunt verba dare et evadere pusilla mala, ingentibus obviam itur. 5. Sic unus aeger
ne domum quidem perturbat; at ubi crebris mortibus pestilentiam esse apparuit, conclamatio
civitatis ac fuga est, et dis ipsis manus intentantur. Sub uno aliquo tecto flamma apparuit:
familia vicinique aquam ingerunt; at incendium vastum et multas iam domos depastum parte
urbis obruitur.
 

 
 XXVI. 
 

 
1. Crudelitatem privatorum quoque serviles manus sub certo crucis periculo ultae sunt;
tyrannorum gentes populique et, quorum erat malum, et ei, quibus imminebat, exscindere
adgressi sunt. Aliquando sua praesidia in ipsos consurrexerunt perfidiamque et impietatem et
feritatem et, quidquid ab illis didicerant, in ipsos exercuerunt. Quid enim potest quisquam ab eo
sperare, quem malum esse docuit? Non diu nequitia apparet nec, quantum iubetur, peccat. 2.
Sed puta esse tutam crudelitatem, quale eius regnum est? Non aliud quam captarum urbium
forma et terribiles facies publici metus. Omnia maesta, trepida, confusa; voluptates ipsae
timentur; non convivia securi ineunt, in quibus lingua sollicite etiam ebriis custodienda est,
non spectacula, ex quibus materia criminis ac periculi quaeritur. Apparentur licet magna
impensa et regiis opibus et artificum exquisitis nominibus, quem tamen ludi in carcere iuvent?
 

 
3. Quod istud, di boni, malum est occidere, saevire, delectari sono catenarum et civium capita
decidere, quocumque ventum est, multum sanguinis fundere, adspectu suo terrere ac fugare!
Quae alia vita esset, si leones ursique regnarent, si serpentibus in nos ac noxiosissimo cuique
animali daretur potestas? 4. Illa rationis expertia et a nobis immanitatis crimine damnata
abstinent suis, et tuta est etiam inter feras similitudo: horum ne a necessariis quidem sibi
rabies temperat, sed externa suaque in aequo habet, quo plus se exercitat, eo incitatior. A
singulorum deinde caedibus in exitia gentium serpit et inicere tectis ignem, aratrum vetustis
urbibus inducere potentiam putat; et unum occidi iubere aut alterum parum imperatorium
credit; nisi eodem tempore grex miserorum sub ictu stetit, crudelitatem suam in ordinem
coactam putat. 
 

 
5. Felicitas illa multis salutem dare et ad vitam ab ipsa morte revocare et mereri clementia
civicam. Nullum ornamentum principis fastigio dignius pulchriusque est quam illa corona ob
cives servatos, non hostilia arma detracta victis, non currus barbarorum sanguine cruenti, non
parta bello spolia. Haec divina potentia est gregatim ac publice servare; multos quidem occidere
et indiscretos incendii ac ruinae potentia est.
 

 

 
 LIBER II 
 

 
I.
 

 
 1. Ut de clementia scriberem, Nero Caesar, una me vox tua maxime compulit, quam ego non sine
admiratione et, cum diceretur, audisse memini et deinde aliis narrasse, vocem generosam,
magni animi, magnae lenitatis, quae non composita nec alienis auribus data subito erupit et
bonitatem tuam cum fortuna tua litigantem in medium adduxit. 2. Animadversurus in latrones
duos Burrus praefectus tuus, vir egregius et tibi principi natus, exigebat a te, scriberes, in
quos et ex qua causa animadverti velles; hoc saepe dilatum ut aliquando fieret, instabat. Invitus
invito cum chartam protulisset traderetque, exclamasti: 'Vellem litteras nescirem!' 3. O dignam
vocem, quam audirent omnes gentes, quae Romanum imperium incolunt quaeque iuxta iacent
dubiae libertatis quaeque se contra viribus aut animis attollunt! O vocem in contionem omnium
mortalium mittendam, in cuius verba principes regesque iurarent! O vocem publica generis
humani innocentia dignam, cui redderetur antiquum illud saeculum! 4. Nunc profecto
consentire decebat ad aequum bonumque expulsa alieni cupidine, ex qua omne animi malum
oritur, pietatem integritatemque cum fide ac modestia resurgere et vitia diuturno abusa regno
dare tandem felici ac puro saeculo locum.
 

 
 II.
 

 
 1. Futurum hoc, Caesar, ex magna parte sperare et confidere libet. Tradetur ista animi tui
mansuetudo diffundeturque paulatim per omne imperii corpus, et cuncta in similitudinem tuam
formabuntur. A capite bona valetudo: inde omnia vegeta sunt atque erecta aut languore demissa,
prout animus eorum vivit aut marcet. Erunt cives, erunt socii digni hac bonitate, et in totum
orbem recti mores revertentur; parcetur ubique manibus tuis. 2. Diutius me morari hic
patere, non ut blandum auribus tuis (nec enim hic mihi mos est; maluerim veris offendere
quam placere adulando); quid ergo est? Praeter id, quod bene factis dictisque tuis quam
familiarissimum esse te cupio, ut, quod nunc natura et impetus est, fiat iudicium, illud mecum
considero multas voces magnas, sed detestabiles, in vitam humanam pervenisse celebresque
volgo ferri, ut illam: 'oderint, dum metuant,' cui Graecus versus similis est, qui se mortuo
terram misceri ignibus iubet, et alia huius notae. 3. Ac nescio quomodo ingenia in immani et
invisa materia secundiore ore expresserunt sensus vehementes et concitatos; nullam adhuc
vocem audii ex bono lenique animosam. Quid ergo est? Ut raro, invitus et cum magna
cunctatione, ita aliquando scribas necesse est istud, quod tibi in odium litteras adduxit, sed,
sicut facis, cum magna cunctatione, cum multis dilationibus.
 

 
 III.
 

 
 1. Et ne forte decipiat nos speciosum clementiae nomen aliquando et in contrarium abducat,
videamus, quid sit clementia qualisque sit et quos fines habeat.
 

 
Clementia est temperantia animi in potestate ulciscendi vel lenitas superioris adversus
inferiorem in constituendis poenis. Plura proponere tutius est, ne una finitio parum rem
comprehendat et, ut ita dicam, formula excidat; itaque dici potest et inclinatio animi ad
lenitatem in poena exigenda. 2. Illa finitio contradictiones inveniet, quamvis maxime ad verum
accedat, si dixerimus clementiam esse moderationem aliquid ex merita ac debita poena
remittentem: reclamabitur nullam virtutem cuiquam minus debito facere. Atqui hoc omnes
intellegunt clementiam esse, quae se flectit citra id, quod merito constitui posset.
 

 
 IV.
 

 
 1. Huic contrariam imperiti putant severitatem; sed nulla virtus virtuti contraria est. Quid
ergo opponitur clementiae? Crudelitas, quae nihil aliud est quam atrocitas animi in exigendis
poenis. 'Sed quidam non exigunt poenas, crudeles tamen sunt, tamquam qui ignotos homines et
obvios non in compendium, sed occidendi causa occidunt nec interficere contenti saeviunt, ut
Busiris ille et Procrustes et piratae, qui captos verberant et in ignem vivos imponunt.' 2. Haec
crudelitas quidem; sed quia nec ultionem sequitur (non enim laesa est) nec peccato alicui
irascitur (nullum enim antecessit crimen), extra finitionem nostram cadit; finitio enim
continebat in poenis exigendis intemperantiam animi. Possumus dicere non esse hanc
crudelitatem, sed feritatem, cui voluptati saevitia est; possumus insaniam vocare: nam varia
sunt genera eius et nullum certius, quam quod in caedes hominum et lancinationes pervenit. 3.
Illos ergo crudeles vocabo, qui puniendi causam habent, modum non habent, sicut in Phalari,
quem aiunt non quidem in homines innocentes, sed super humanum ac probabilem modum
saevisse. Possumus effugere cavillationem et ita finire, ut sit crudelitas inclinatio animi ad
asperiora. Hanc clementia repellit longe iussam stare a se; cum severitate illi convenit.
 

 
4. Ad rem pertinet quaerere hoc loco, quid sit misericordia; plerique enim ut virtutem eam
laudant et bonum hominem vocant misericordem. Et haec vitium animi est. Utraque circa
severitatem circaque clementiam posita sunt, quae vitare debemus; per speciem enim
severitatis in crudelitatem incidimus, per speciem clementiae in misericordiam. In hoc leviore
periculo erratur, sed par error est a vero recedentium.
 

 
 V.
 

 
 1. Ergo quemadmodum religio deos colit, superstitio violat, ita clementiam mansuetudinemque
omnes boni viri praestabunt, misericordiam autem vitabunt; est enim vitium pusilli animi ad
speciem alienorum malorum succidentis. Itaque pessimo cuique familiarissima est; anus et
mulierculae sunt, quae lacrimis nocentissimorum moventur, quae, si liceret, carcerem
effringerent. Misericordia non causam, sed fortunam spectat; clementia rationi accedit. 
 

 
2. Scio male audire apud imperitos sectam Stoicorum tamquam duram nimis et minime
principibus regibusque bonum daturam consilium; obicitur illi, quod sapientem negat misereri,
negat ignoscere. Haec, si per se ponantur, invisa sunt; videntur enim nullam relinquere spem
humanis erroribus, sed omnia delicta ad poenam deducere. 3. Quod si est quidnam haec scientia,
quae dediscere humanitatem iubet portumque adversus fortunam certissimum mutuo auxilio
cludit? Sed nulla secta benignior leniorque est, nulla amantior hominum et communis boni
attentior, ut propositum sit usui esse et auxilio nec sibi tantum, sed universis singulisque
consulere. 4. Misericordia est aegritudo animi ob alienarum miseriarum speciem aut tristitia
ex alienis malis contracta, quae accidere immerentibus credit; aegritudo autem in sapientem
virum non cadit; serena eius mens est, nec quicquam incidere potest, quod illam obducat. 
Nihilque aeque hominem quam magnus animus decet; non potest autem magnus esse idem ac
maestus. 5. Maeror contundit mentes, abicit, contrahit; hoc sapienti ne in suis quidem accidet
calamitatibus, sed omnem fortunae iram reverberabit et ante se franget; eandem semper faciem
servabit, placidam, inconcussam, quod facere non posset, si tristitiam reciperet.
 

 
 VI.
 

 
 1. Adice, quod sapiens et providet et in expedito consilium habet; numquam autem liquidum
sincerumque ex turbido venit. Tristitia inhabilis est ad dispiciendas res, utilia excogitanda,
periculosa vitanda, aequa aestimanda; ergo non miseretur, quia id sine miseria animi non fit. 2.
Cetera omnia, quae, qui miserentur, volo facere, libens et altus animo faciet; succurret alienis
lacrimis, non accedet; dabit manum naufrago, exsuli hospitium, egenti stipem, non hanc
contumeliosam, quam pars maior horum, qui misericordes videri volunt, abicit et fastidit, quos
adiuvat, contingique ab iis timet, sed ut homo homini ex communi dabit; donabit lacrimis
maternis filium et catenas solvi iubebit et ludo eximet et cadaver etiam noxium sepeliet, sed
faciet ista tranquilla mente, voltu suo. 3. Ergo non miserebitur sapiens, sed succurret, sed
proderit, in commune auxilium natus ac bonum publicum, ex quo dabit cuique partem. Etiam ad
calamitosos pro portione improbandosque et emendandos bonitatem suam permittet; adflictis
vero et forte laborantibus multo libentius subveniet. Quotiens poterit, fortunae intercedet; ubi
enim opibus potius utetur aut viribus, quam ad restituenda, quae casus impulit? Voltum quidem
non deiciet nec animum ob crus alicuius aridum aut pannosam maciem et innixam baculo
senectutem; ceterum omnibus dignis proderit et deorum more calamitosos propitius respiciet. 
 

 
4. Misericordia vicina est miseriae; habet enim aliquid trahitque ex ea. Imbecillos oculos esse
scias, qui ad alienam lippitudinem et ipsi subfunduntur, tam mehercules quam morbum esse,
non hilaritatem, semper adridere ridentibus et ad omnium oscitationem ipsum quoque os
diducere; misericordia vitium est animorum nimis miseria paventium, quam si quis a sapiente
exigit, prope est, ut lamentationem exigat et in alienis funeribus gemitus.
 

 
 VII.
 

 
 1. 'At quare non ignoscet?' Agedum constituamus nunc quoque, quid sit venia, et sciemus dari
illam a sapiente non debere. Venia est poenae meritae remissio. Hanc sapiens quare non debeat
dare, reddunt rationem diutius, quibus hoc propositum est; ego ut breviter tamquam in alieno
iudicio dicam: Ei ignoscitur, qui puniri debuit; sapiens autem nihil facit, quod non debet, nihil
praetermittit, quod debet; itaque poenam, quam exigere debet, non donat. 2. Sed illud, quod ex
venia consequi vis, honestiore tibi via tribuet; parcet enim sapiens, consulet et corriget; idem
faciet, quod, si ignosceret, nec ignoscet, quoniam, qui ignoscit, fatetur aliquid se, quod fieri
debuit, omisisse. Aliquem verbis tantum admonebit, poena non adficiet aetatem eius
emendabilem intuens; aliquem invidia criminis manifeste laborantem iubebit incolumem esse,
quia deceptus est, quia per vinum lapsus; hostes dimittet salvos, aliquando etiam laudatos, si
honestis causis pro fide, pro foedere, pro libertate in bellum acciti sunt. 3. Haec omnia non
veniae, sed clementiae opera sunt. Clementia liberum arbitrium habet; non sub formula, sed ex
aequo et bono iudicat; et absolvere illi licet et, quanti vult, taxare litem. Nihil ex his facit,
tamquam iusto minus fecerit, sed tamquam id, quod constituit, iustissimum sit. Ignoscere autem
est, quem iudices puniendum, non punire; venia debitae poenae remissio est. Clementia hoc
primum praestat, ut, quos dimittit, nihil aliud illos pati debuisse pronuntiet; plenior est quam
venia, honestior est. 4. De verbo, ut mea fert opinio, controversia est, de re quidem convenit. 
Sapiens multa remittet, multos parum sani, sed sanabilis ingenii servabit. Agricolas bonos
imitabitur, qui non tantum rectas procerasque arbores colunt; illis quoque, quas aliqua
depravavit causa, adminicula, quibus derigantur, adplicant; alias circumcidunt, ne
proceritatem rami premant, quasdam infirmas vitio loci nutriunt, quibusdam aliena umbra
laborantibus caelum aperiunt. 5. Videbit, quod ingenium qua ratione tractandum sit, quo modo
in rectum prava flectantur. * * *
 

 

 
  Seneca the Younger The Latin Library The Classics Page