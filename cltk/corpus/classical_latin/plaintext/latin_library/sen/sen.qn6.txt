Seneca: Quaestiones Naturales VI
		 

		 
		 
	 

 

 L. ANNAEI SENECAE QUAESTIONES NATURALES
 
LIBER VI DE TERRAE MOTU
 

 

 
[1,1] Pompeios, celebrem Campaniae urbem, in quam ab 
altera parte Surrentinum Stabianumque litus, ab altera Herculanense 
conueniunt et mare ex aperto reductum amoeno sinu 
cingunt, consedisse terrae motu uexatis quaecumque adiacebant 
regionibus, Lucili, uirorum optime, audiuimus, et quidem 
hibernis diebus, quos uacare a tali periculo maiores nostri 
solebant promittere.
 

 
[1,2] Nonis Februariis hic fuit motus Regulo et 
Uerginio consulibus, qui Campaniam, numquam securam 
huius mali, indemnem tamen et totiens defunctam metu, magna 
strage uastauit: nam et Herculanensis oppidi pars ruit dubieque 
stant etiam quae relicta sunt, et Nucerinorum colonia ut sine 
clade ita non sine querela est; Neapolis quoque priuatim multa, 
publice nihil amisit leuiter ingenti malo perstricta: uillae uero 
prorutae, passim sine iniuria tremuere.
 

 
[1,3] Adiciuntur his illa: 
sexcentarum ouium gregem exanimatum et diuisas statuas, 
motae post hoc mentis aliquos atque impotentes sui errasse. 
Quorum ut causas excutiamus, et propositi operis contextus exigit 
et ipse in hoc tempus congruens casus.
 

 
[1,4] Quaerenda sunt 
trepidis solacia et demendus ingens timor. Quid enim cuiquam 
satis tutum uideri potest, si mundus ipse concutitur et partes eius 
solidissimae labant? Si quod unum immobile est in illo fixumque, 
ut cuncta in se intenta sustineat, fluctuatur; si quod proprium 
habet terra perdidit, stare: ubi tandem resident metus 
nostri? Quod corpora receptaculum inuenient, quo sollicita 
confugiant, si ab imo metus nascitur et funditus trahitur?
 

 
[1,5] Consternatio omnium est, 
ubi tecta crepuerunt et ruina signum dedit. 
Tunc praeceps quisque se proripit et penates suos deserit 
ac se publico credit: quam latebram prospicimus, quod auxilium, 
si orbis ipse ruinas agitat, si hoc quod nos tuetur ac sustinet, 
supra quod urbes sitae sunt, quod fundamentum quidam 
mundi esse dixerunt, discedit ac titubat?
 

 
[1,6] Quid tibi esse non dico auxilii sed solacii potest, 
ubi timor fugam perdidit? Quid 
est, inquam, satis munitum, quid ad tutelam alterius ac sui firmum? 
Hostem muro repellam, et praeruptae altitudinis castella 
uel magnos exercitus difficultate aditus morabuntur; a tempestate 
nos uindicat portus; nimborum uim effusam et sine fine cadentes 
aquas tecta propellunt; fugientes non sequitur incendium; 
aduersus tonitruum et minas caeli subterraneae domus et 
defossi in altum specus remedia sunt (ignis ille caelestis non 
transuerberat terram sed exiguo eius obiectu retunditur); in pestilentia 
mutare sedes licet: nullum malum sine effugio est.
 

 
[1,7] Numquam fulmina 
populos perusserunt; pestilens caelum exhaisit 
urbes, non abstulit: hoc malum latissime patet ineuitabile, 
auidum, publice noxium. Non enim domos solum aut familias 
aut urbes singulas haurit, gentes totas regionesque submergit 
et modo ruinis operit, modo in altam uoraginem condit ac ne 
id quidem relinquit ex quo appareat quod non est saltem fuisse, 
sed supra nobilissimas urbes sine ullo uestigio prioris habitus solum 
extenditur.
 

 
[1,8] Nec desunt qui hoc genus mortis magis 
timeant quo in abruptum cum sedibus suis eunt et e uiuorum 
numero uiui auferuntur, tamquam non omne fatum ad eundem 
terminum ueniat. Hoc habet inter cetera iustitiae suae natura 
praecipuum quod, cum ad exitum uentum est, omnes in aequo 
sumus.
 

 
[1,9] Nihil itaque interest utrum me lapis unus elidat, an 
monte toto premar; utrum supra me domus unius onus ueniat et 
sub exiguo eius cumulo ac puluere exspirem, an totus caput 
meum terrarum orbis abscondat; in luce hunc et in aperto spiritum 
reddam an in uasto terrarum dehiscentium sinu; solus in illud 
profundum an cum magno comitatu populorum concadentium 
ferar; nihil interest mea quantus circa mortem meam tumultus 
sit: ipsa ubique tantundem est.
 

 
[1,10] Proinde magnum sumamus 
animum aduersus istam cladem, quae nec euitari nec 
prouideri potest, desinamusque audire istos, qui Campaniae 
renuntiauerunt quique post hunc casum emigrauerunt negantque 
ipsos umquam in illam regionem accessuros: quis enim illis 
promittit melioribus fundamentis hoc aut illud solum stare?
 

 
[1,11] Omnia eiusdem sortis sunt et, si nondum mota, tamen 
mobilia: hunc fortasse in quo securius consistitis locum haec nox 
aut hic ante noctem dies scindet. Unde scis an &lt;non&gt; melior eorum 
locorum condicio sit in quibus iam uires suas fortuna 
consumpsit et quae in futurum ruina sua fulta sunt?
 

 
[1,12] Erramus 
enim, si ullam terrarum partem exceptam immunemque ab hoc 
periculo credimus: omnes sub eadem iacent lege; nihil ita ut 
immobile esset natura concepit; alia temporibus aliis cadunt et, 
quemadmodum in urbibus magnis nunc haec domus nunc illa 
suspenditur, ita in hoc orbe terrarum nunc haec pars facit 
uitium nunc illa.
 

 
[1,13] Tyros aliquando infamis ruinis fuit, Asia 
duodecim urbes simul perdidit; anno priore in Achaiam et 
Macedoniam, quaecumque est ista uis mali quae incurrit, nunc 
Campaniam laesit: circumit fatum et, si quid diu praeteriit, 
repetit. Quaedam rarius sollicite, saepius quaedam: nihil immune 
esse et innoxium sinit.
 

 
[1,14] Non homines tantum, qui breuis 
et caduca res nascimur, urbes oraeque terrarum et litora et 
ipsum mare in seruitutem fati uenit. Nos tamen nobis permansura 
promittimus bona fortunae, et felicitatem, cuius ex omnibus 
rebus humanis uelocissima est leuitas, habituram in aliquo pondus 
ac moram credimus;
 

 
[1,15] et perpetua sibi omnia 
promittentibus in mentem non uenit id ipsum supra quod stamus stabile 
non esse. Neque enim Campaniae istud aut Achaiae sed omnis 
soli uitium est, male cohaerere et ex causis pluribus solui et 
summa manere, partibus ruere.
 

 
[2,1] Quid ago? Solacium aduersus pericula rara promiseram:
ecce undique timenda denuntio, nego quicquam esse 
quietis aeternae, quod perire possit et perdere. Ego uero hoc 
ipsum solacii loco pono et quidem ualentissimi, quando quidem 
sine remedio timor stultis est: ratio terrorem prudentibus 
excutit; imperitis magna fit ex desperatione securitas.
 

 
[2,2] Hoc itaque generi humano dictum puta quod illis subita captiuitate 
inter ignes et hostem stupentibus dictum est:
"una salus uictis nulllam sperare salutem."
 

 
[2,3] Si uultis nihil timere, cogitate omnia esse metuenda; 
circumspicite quam leuibus causis discutiamur: non cibus nobis, 
non umor, non uigilia, non somnus sine mensura quadam 
salubria sunt; iam intellegetis nugatoria esse nos et imbecilla 
corpuscula, fluida, non magna molitione perdenda. Sine dubio id 
unum periculi nobis est quod tremunt terrae, quod subito 
dissipantur ac superposita deducunt!
 

 
[2,4] Magni se aestimat qui fulmina 
et motus terrarum hiatusque formidat. Uult ille imbecillitatis 
sibi suae conscius timere pituitam? Ita uidelicet nati 
sumus, tam felicia sortiti membra, in hanc magnitudinem 
creuimus! Et ob hoc, nisi mundi partibus motis, nisi caelum intonuerit, 
nisi terra subsederit, perire non possumus!
 

 
[2,5] Unguiculi nos et ne totius quidem dolor sed aliqua ab latere eius scissura 
conficit! Et ego timeam terras trementes, quem crassior saliua 
suffocat? Ego extimescam emotum sedibus suis mare, et ne 
aestus maiore quam solet cursu plus aquarum trahens superueniat,
cum quosdam strangulauerit potio male lapsa per fauces? 
Quam stultum est mare horrere, cum scias stillicidio perire te 
posse!
 

 
[2,6] Nullum maius solacium est mortis quam ipsa mortalitas,
nullum autem omnium istorum quae extrinsecus terrent 
quam quod innumerabilia pericula in ipso sinu sunt. Quid enim 
dementius quam ad tonitrua succidere et sub terram correpere 
fulminum metu? Quid stultius quam timere nutationem terrae 
aut subitos montium lapsus et irruptiones maris extra litus eiecti, 
cum mors ubique praesto sit et undique occurrat nihilque sit 
tam exiguum quod non in perniciem generis humani satis ualeat?
 

 
[2,7] Adeo non debent nos ista confundere, tamquam plus in 
se mali habeant quam uulgaris mors, ut contra, cum sit necessarium 
e uita exire et aliquando emittere animam, maiore perire 
ratione iuuet. Necesse est mori ubicumque, quandoque: stet licet 
ista humus et se teneat suis finibus nec ulla iactetur iniuria, 
supra me quandoque erit. &lt;Quid&gt; interest, ego illam mihi an 
ipsa se mihi imponat?
 

 
[2,8] Diducitur et ingenti potentia nescio 
cuius mali rumpitur et me in immensam altitudinem abducit; 
quid porro? Mors leuior in plano est? Quid habeo quod querar, 
si rerum natura me non uult iacere ignobili leto, si mihi inicit sui 
partem?
 

 
[2,9] Egregie Uagellius meus in illo inclito carmine: "Si 
cadendum est", inquit, "e caelo cecidisse uelim". Idem
 licet dicere: si cadendum est, cadam orbe concusso, non 
quia fas est optare publicam cladem, sed quia ingens mortis 
solacium est terram quoque uidere mortalem.
 

 
[3,1] Illud quoque proderit praesumere animo, nihil horum 
deos facere, nec ira numinum aut caelum concuti aut terram: 
suas ista causas habent nec ex imperio saeuiunt sed quibusdam
uitiis ut corpora nostra turbantur et tunc, cum facere uidentur 
iniuriam, accipiunt.
 

 
[3,2] Nobis autem ignorantibus uerum 
omnia terribiliora sunt, utique quorum metum raritas auget: 
leuius accidunt familiaria, at ex insolito formido maior est. 
Quare autem quicquam nobis insolitum est? Quia naturam 
oculis, non ratione, comprehendimus nec cogitamus quid illa 
facere possit, sed tantum quid fecerit. Damus itaque huius 
neglegentiae poenas tamquam nouis territi, cum illa non sint noua 
sed insolita.
 

 
[3,3] Quid ergo? Non religionem incutit mentibus, et 
quidem publice, siue deficere sol uisus est, siue luna, cuius 
obscuratio frequentior, aut parte sui aut tota delituit? Longeque 
magis illa, actae in transuersum faces et caeli magna pars ardens 
et crinita sidera et plures solis orbes et stellae per diem uisae 
subitique transcursus ignium multam post se lucem trahentium?
 
[3,4] Nihil horum sine timore miramur: et cum timendi sit causa
nescire, non est tanti scire, ne timeas? Quanto satius est causas 
inquirere, et quidem toto in hoc intentum animo! Neque enim 
illo quicquam inueniri dignius potest, cui se non tantum 
commodet sed impendat.
 

 
[4,1] Quaeramus ergo quid sit quod terram ab infimo 
moueat, quod tanti molem ponderis pellat; quid sit illa ualentius 
quod tantum onus ui sua labefactet; cur modo tremat, modo 
laxata subsidat, nunc in partes diuisa discedat et alias interuallum 
ruinae suae diu seruet, alias cito comprimat; nunc amnes 
magnitudinis notae conuertat introrsum, nunc nouos exprimat; 
aperiat aliquando aquarum calentium uenas, aliquando 
refrigeret, ignesque nonnumquam per aliquod ignotum antea 
montis aut rupis foramen emittat, aliquando notos et per saecula 
nobiles comprimat. Mille miracula mouet faciemque mutat locis 
et defert montes, subrigit plana, ualles extuberat, nouas in 
profundo insulas erigit: haec ex quibus causis accidant, digna 
res excuti.
 

 
[4,2] Quod, inquis, erit pretium operae? Quo nullum 
maius est, nosse naturam. Neque enim quicquam habet in
se huius materiae tractatio pulchrius, cum multa habeat futura 
usui, quam quod hominem magnificentia sui detinet nec mercede 
sed miraculo colitur. Inspiciamus ergo quid sit propter quod 
haec accidant: quorum adeo est mihi dulcis inspectio ut, quamuis 
aliquando de motu terrarum uolumen iuuenis ediderim, 
tamen temptare me uoluerim et experiri, &lt;si&gt; aetas aliquid nobis 
aut ad scientiam aut certe ad diligentiam adiecerit.
 

 
[5,1] Causam qua terra concutitur alii in aqua esse, alii in 
ignibus, alii in ipsa terra, alii in spiritu putauerunt, alii in pluribus, 
alii in omnibus his; quidam liquere ipsis aliquam ex istis 
causam esse dixerunt, sed non liquere quae esset.
 

 
[5,2] Nunc singula persequar. Illud ante omnia mihi dicendum est, opiniones 
ueteres parum exactas esse et rudes: circa uerum adhuc errabatur;
tur; noua omnia erant primo temptantibus; postea eadem illa 
limata sunt et, si quid inuentum est, illis nihilominus referri debet 
acceptum: magni animi res fuit rerum naturae latebras 
dimouere nec contentum exteriore eius aspectu introspicere et in 
deorum secreta descendere. Plurimum ad inueniendum contulit 
qui sperauit posse reperiri.
 

 
[5,3] Cum excusatione itaque ueteres 
audiendi sunt: nulla res consummata est, dum incipit; nec in 
hac tantum re omnium maxima atque inuolutissima (in qua, 
etiam cum multum acti erit, omnis tamen aetas quod agat inueniet)
sed et in omni alio negotio longe semper a perfecto fuere principia.
 

 
[6,1] In aqua causam esse nec ab uno dictum est nec uno 
modo. Thales Milesius totam terram subiecto iudicat umore 
portari et innare, siue illud oceanum uocas, siue magnum mare, 
siue alterius naturae simplicem adhuc aquam et umidum 
elementum. Hac, inquit, unda sustinetur orbis uelut aliquod 
grande nauigium et graue his aquis quas premit.
 

 
[6,2] Superuacuum est reddere causas propter quas existimat grauissimam 
partem mundi non posse spiritu tam tenui fugacique gestari; 
non enim nunc de situ terrarum sed de motu agitur. Illud 
argumenti loco ponit aquas esse in causa quibus hic orbis agitetur, 
quod in omni maiore motu erumpunt fere noui fontes (sicut in 
nauigiis quoque euenit ut, si inclinata sunt et abierunt in latus, 
aquam sorbeant, quae enormi eorum onere quae uehit, si immodice 
depressa sunt, aut superfunditur aut certe dextra sinistraque 
solito magis surgit).
 

 
[6,3] Hanc opinionem falsam esse non est 
diu colligendum: nam si terra aqua sustineretur, et ea aliquando 
concuteretur &lt;et&gt; semper moueretur, nec agitari illam miraremur 
sed manere; deinde tota concuteretur, non ex parte (numquam 
enim nauis dimidia iactatur); nunc uero terrarum non 
uniuersarum sed ex parte motus est: quomodo ergo fieri potest 
ut, quod totum uehitur, totum non agitetur, si eo quo uehitur 
agitatum est?
 

 
[6,4] "At quare aquae erumpunt?". Primum omnium 
saepe tremuit terra et nihil umoris noui fluxit; deinde si ex hac 
causa unda prorumperet, a lateribus terrae circumfunderetur 
(sicut in fluminibus ac mari uidemus incidere, ut incrementum 
aquarum, quotiens nauigia desidunt, in lateribus maxime 
appareat); ad ultimum non tam exigua fieret quam tu dicis eruptio 
nec uelut per rimam sentina subreperet, sed fieret ingens inundatio 
ut ex infinito liquore et ferente uniuersa.
 

 
[7,1] Quidam motum terrarum aquae imputauerunt, sed 
non ex eadem causa. Per omnem, inquit, terram multa aquarum 
genera decurrunt: aliubi perpetui amnes, quorum nauigabilis 
etiam sine adiutorio imbrium magnitudo est: hinc Nilus, 
per aestatem ingentes aquas inuehit; hinc, qui medius 
inter pacata et hostilia fluit, Danuuius ac Rhenus, alter Sarmaticos 
impetus cohibens et Europam Asiamque disterminans, 
alter Germanos, auidam belli gentem, repellens.
 

 
[7,2] Adice nunc patentissimos lacus et stagna populis inter se ignotis circumdata 
et ineluctabiles nauigio paludes, ne ipsis quidem inter se peruias 
quibus incoluntur; deinde tot fontes, tot capita fluminum subitos 
et ex occulto amnes uomentia, tot deinde ad tempus collectos 
torrentium impetus, quorum uires quam repentinae tam breues.
 

 
[7,3] Omnis aquarum et intra terram natura faciesque est: 
illic quoque aliae uasto cursu deferuntur et in praeceps uolutae 
cadunt, aliae languidiores in uadis refunduntur et leniter ac 
quiete fluunt; quis autem neget uastis illas receptaculis concipi et 
cessare multis inertes locis? Non est diu probandum ibi multas 
aquas esse, unde omnes sunt; neque enim sufficeret tellus ad tot 
flumina edenda, nisi ex reposito multoque funderet.
 

 
[7,4] Si hoc uerum est, necesse est aliquando illic amnis excrescat et relictis 
ripis uiolentus in obstantia incurrat: sic fiet motus alicuius partis 
in quam flumen impetum dedit et quam, donec decrescat, 
uerberabit. Potest fieri ut aliquam regionem riuus affluens exedat ac 
secum trahat aliquam molem, qua lapsa superposita quatiantur.
 

 
[7,5] Iam uero nimis oculis permittit nec ultra illos scit producere 
animum, qui non credit esse in abdito terrae sinus maris 
uasti. Nec enim uideo quid prohibeat aut obstet quo minus habeat 
aliquod etiam in abdito litus et per occultos aditus receptum 
mare, quod illic quoque tantundem loci teneat aut fortassis 
hoc amplius quod superiora cum tot animalibus erant diuidenda: 
abstrusa enim et sine possessore deserta liberius undis uacant.
 

 
[7,6] Quas quid uetat illic fluctuare et uentis, quos omne 
interuallum terrarum et omnis aer creat, impelli? Potest ergo 
maior solito exorta tempestas aliquam partem terrarum impulsam 
uehementius commouere. Nam apud nos quoque multa 
quae procul a mari fuerant subito eius accessu uapulauerunt et 
uillas in prospectu collocatas fluctus qui longe audiebatur inuasit; 
illic quoque potest accedere ac recedere pelagus infernum: 
quorum neutrum fit sine motu superstantium.
 

 
[8,1] Non quidem existimo diu te haesitaturum an credas esse 
subterraneos amnes et mare absconditum: unde enim ista 
prorepunt, unde ad nos ueniunt, nisi quod origo umoris inclusa est?
 

 
[8,2] Age, cum uides interruptum Tigrin in medio itinere 
siccari et non uniuersum auerti, sed paulatim non apparentibus 
damnis minui primum, deinde consumi, quo illum putas abire 
nisi in obscura terrarum, utique cum uideas emergere iterum 
non minorem eo qui prius fluxerat? Quid, cum uides Alpheon, 
celebratum poetis, in Achaia mergi et in Sicilia rursus traiecto 
mari effundere amoenissimum fontem Arethusam?
 

 
[8,3] Nescis autem inter opiniones, quibus enarratur Nili aestiua inundatio, 
et hanc esse, a terra illum erumpere et augeri non supernis aquis 
sed ex intimo redditis? Ego quidem centuriones duos, quos Nero 
Caesar, ut aliarum uirtutum ita ueritatis in primis amantissimus, 
ad inuestigandum caput Nili miserat, audiui narrantes 
longum illos iter peregisse, cum a rege Aethiopiae instructi auxilio 
commendatique proximis regibus penetrassent ad ulteriorem.
 

 
[8,4] Inde, ut quidam aiebant, peruenimus ad immensas 
paludes, quarum exitum nec incolae nouerant nec sperare quisquam 
potest: ita implicatae aquis herbae sunt et aquae nec pediti 
eluctabiles nec nauigio, quod nisi paruum et unius capax 
limosa et obsita palus non fert. Ibi, inquit, uidimus duas 
petras, ex quibus ingens uis fluminis excidebat.
 

 
[8,5] Sed siue caput illa siue accessio est Nili, siue tunc nascitur siue in terras ex 
priore recepta cursu redit, nonne tu credis illam, quicquid est, 
ex magno terrarum lacu ascendere? Habeant enim oportet 
 pluribus locis sparsum umorem et in uno coactum, ut 
eructare tanto impetu possint.
 

 
[9,1] Ignem causam motus quidam iudicant, imprimis 
Anaxagoras, qui existimat simili paene ex causa et aera concuti et 
terram: cum in inferiore parte spiritus crassum aera et in nubes 
coactum eadem ui qua apud nos quoque nubila frangi solent rupit 
et ignis ex hoc collisu nubium cursuque elisi aeris emicuit, hic 
ipse in obuia incurrit exitum quaerens ac diuellit repugnantia, 
donec per angustum aut nactus est uiam exeundi ad caelum aut 
ui et iniuria fecit.
 

 
[9,2] Alii in igne causam quidam esse, sed non 
ob hoc iudicant, sed quia pluribus obrutus locis ardeat et proxima 
quaeque consumat; quae si quando exesa ceciderint, tunc 
sequi motum earum partium quae subiectis adminiculis destitutae 
labant, donec corruerunt nullo occurrente quod onus 
exciperet; tunc chasmata, tunc hiatus uasti aperiuntur aut, cum diu
dubitauerunt, super ea se quae supersunt stantque componunt.
 

 
[9,3] Hoc apud nos quoque uidemus accidere, quotiens incendio 
laborat pars ciuitatis: cum exustae trabes sunt aut corrupta 
quae superioribus firmamentum dabant, tunc diu agitata fastigia 
concidunt et tam diu deferuntur atque incerta sunt, donec in 
solido resederunt.
 

 
[10,1] Anaximenes ait terram ipsam sibi causam esse motus 
nec extrinsecus incurrere quod illam impellat, sed intra ipsam et 
ex ipsa: quasdam enim partes eius decidere, quas aut umor 
resoluerit aut ignis exederit aut spiritus uiolentia excusserit. Sed 
his quoque cessantibus non deesse propter quod aliquid abscedat 
aut reuellatur; nam primum omnia uetustate labuntur nec 
quicquam tutum a senectute est; haec solida quoque et magni 
roboris carpit.
 

 
[10,2] Itaque quemadmodum in aedificiis ueteribus 
quasdam non percussa tamen decidunt, cum plus ponderis 
habuere quam uirium, ita in hoc uniuerso terrae corpore euenit 
ut partes eius uetustate soluantur, solutae cadant et tremorem 
superioribus afferant: primum, dum abscedunt (nihil enim utique 
magnum sine motu eius cui haesit absciditur); deinde, cum 
deciderunt, solido exceptae resiliunt pilae more (quae, cum 
cecidit, exultat ac saepius pellitur, totiens a solo in nouum impetum 
missa); si uero in stagnantibus aquis delatae sunt, hic ipse 
casus uicina concutit fluctu, quem subitum uastumque illisum ex 
alto pondus eiecit.
 

 
[11,1] Quidam ignibus quidem assignant hunc tremorem, sed 
aliter. Nam cum pluribus locis ferueant, necesse est ingentem 
uaporem sine exitu uoluant, qui ui sua spiritum intendit et, si 
acrius institit, opposita diffindit, si uero remissior fuit, nihil 
amplius quam mouet. Uidemus aquam spumare igne subiecto: 
quod in hac aqua facit inclusa et angusta, multo magis illum 
facere credamus, cum uiolentus ac uastus ingentes aquas excitat: 
tunc illa euaporatione fluctuantium undarum quicquid pulsauit, agitatur.
 

 
[12,1] Spiritum esse qui moueat et plurimis et maximis 
auctoribus placet. Archelaus, uir quidem satis diligens, ait ita: 
Uenti in concaua terrarum deferuntur; deinde, ubi iam omnia 
spatia plena sunt et in quantum aer potuit densatus est, is qui 
superuertit spiritus priorem premit et elidit ac frequentibus plagis 
primo cogit, deinde proturbat;
 

 
[12,2] tunc ille quaerens locum 
omnes angustias dimouet et claustra sua conatur effringere: sic 
euenit ut terrae, spiritu luctante et fugam quaerente, moueantur.
Itaque cum terrae motus futurus est, praecedit aeris 
tranquillitas et quies, uidelicet quia uis spiritus, quae concitare 
uentos solet, in inferna sede retinetur. Nunc quoque, cum hic motus 
in Campania fuit, quamuis hiberno tempore et inquieto, per 
superiores dies caelo aer stetit.
 

 
[12,3] Quid ergo? Numquam flante 
uento terra concussa est? Admodum raro; duo &lt;si&gt; simul 
flauere uenti fieri; tamen et potest et solet. Quod si recipimus et 
constat duos uentos rem simul gerere, quidni accidere possit ut 
alter superiorem aera agitet, alter infernum?
 

 
[13,1] In hac sententia licet portas Aristotelem et discipulum 
eius Theophrastum (non, ut Graecis uisum est, diuini, tamen 
et dulcis eloquii uirum et nitidi sine labore). Quid utrique 
placeat exponam. Semper aliqua euaporatio est e terra, quae 
modo arida est, modo umido mixta; haec ab infimo edita et in 
quantum potuit elata, cum ulteriorem locum in quem exeat non 
habet, retro fertur atque in se reuoluitur; deinde rixa spiritus 
reciprocantis iactat obstantia et, siue interclusus siue per angusta 
enisus est, motum ac tumultum ciet.
 

 
[13,2] Straton ex eadem 
schola est, qui hanc partem philosophiae maxime coluit et 
rerum naturae inquisitor fuit; huius tale decretum est. Frigidum 
et calidum semper in contraria abeunt, una esse non possunt: eo 
frigidum confluit unde uis calidi discessit, et inuicem ibi calidum 
est unde frigus expulsum est. Hoc quod dico uerum esse et 
utrumque in contrarium agi ex hoc tibi appareat:
 

 
[13,3] hiberno tempore, cum supra terram frigus est, calent putei nec minus 
specus atque omnes sub terra recessus, quia illo se calor contulit 
superiora possidenti frigori cedens; qui, cum in inferiora peruenit 
et eo se quantum poterat ingessit, quo densior, hoc ualidior 
est. Frigori cal&lt;idi&gt; uis superuenit, cui necessario congregatus ille 
iam et in angustum pressus loco cedit.
 

 
[13,4] Idem contrario euenit: cum uis maior frigidi illata in cauernis est, quicquid illic 
calidi latet, frigori cedens abit in angustum et magno impetu 
agitur, quia non patitur utriusque natura concordiam nec in 
uno moram. Fugiens ergo et omni modo cupiens excedere proxima 
quaeque remolitur ac iactat.
 

 
[13,5] Ideoque antequam terra 
moueatur, solet mugitus s audiri uentis in abdito tumultuantibus. 
Nec enim aliter posset, ut ait noster Uergilius, 
"sub pedibus mugire solum et iuga celsa moueri", 
nisi hoc esset uentorum opus. 
v
[13,6] Uices deinde huius pugnae 
sunt eaedem: fit calidi congregatio ac rursus eruptio; tunc frigida 
compescuntur et secedunt mox futura potentiora. Dum ergo 
alterna uis cursat et ultro citroque spiritus commeat, terra concutitur.
 

 
[14,1] Sunt qui existiment spiritu quidem et nulla alia ratione 
tremere terram, sed ex alia causa quam Aristoteli placuit. 
Quid sit quod ab his dicatur audi: corpus nostrum et sanguine 
irrigatur et spiritu, qui per sua itinera decurrit. Habemus autem 
quaedam angustiora receptacula animae per quae nihil 
amplius quam meat, quaedam patentiora in quibus colligitur et 
unde diuiditur in partes. Sic hoc totum terrarum omnium 
corpus et aquis, quae uicem sanguinis tenent, et uentis, quos nihil 
aliud quis quam animam uocauerit, peruium est. Haec duo aliubi 
currunt, aliubi consistunt.
 

 
[14,2] Sed quemadmodum in corpore 
nostro, dum bona ualetudo est, uenarum quoque imperturbata 
mobilitas modum seruat; ubi aliquid aduersi est, micat crebrius 
et suspiria atque anhelitus laborantis ac fessi signa sunt: ita terrae 
quoque, dum illis positio naturalis est, inconcussae manent; 
cum aliquid peccatur, tunc uelut aegri corporis motus est, spiritu 
illo qui modestius perfluebat icto uehementius et quassante 
uenas suas. Nec, ut illi paulo ante dicebant, quibus animal placet 
esse terram. Nisi hoc est, quemadmodum animal totum 
uexationem sentiet; neque enim in nobis febris alias partes 
moratius, alias citius impellit, sed per omnes pari aequalitate discurrit.
 

 
[14,3] Uide ergo num quid intret in illam spiritus ex 
circumfuso aere. Qui, quamdiu habet exitum, sine iniuria labitur; si 
offendit aliquid et incidit quod uiam clauderet, tunc oneratur 
primo infundente se a tergo aere, deinde per aliquam rimam maligne 
fugit et hoc acrius fertur, quo angustius. Id sine pugna non 
potest fieri, nec pugna sine motu.
 

 
[14,4] At si ne rimam quidem per 
quam efflueret inuenit, conglobatus illic furit et hoc atque illo 
circumagitur aliaque deicit, alia intercidit, cum tenuissimus 
idemque fortissimus et irrepat quamuis in obstructa et quicquid 
intrauit ui sua diducat ac dissipet. Tunc terra iactatur: aut enim 
datura uento locum discedit, aut, cum dedit, in ipsam qua illum 
emisit cauernam fundamento spoliata considit.
 

 
[15,1] Quidam ita existimant: terra multis locis perforata est 
nec tantum primos illos aditus habet quos uelut spiramenta ab 
initio sui recepit, sed multos illi casus imposuit. Aliubi deduxit 
quicquid superne terreni erat aqua, alia torrentes cecidere, alia 
aestibus magnis disrupta patuerunt. Per haec interualla intrat 
spiritus: quem si inclusit mare et altius adegit nec fluctus retro 
abire permisit, tunc ille exitu simul redituque praecluso uolutatur 
et, quia in rectum non potest tendere, quod illi naturale 
est, in sublime se intendit et terram prementem diuerberat.
 

 
[16,1] Etiamnunc dicendum est quod plerisque auctoribus 
placet et in quod fortasse fiet discessio. Non esse terram sine 
spiritu palam est, non tantum illo dico quo se tenet ac partes sui 
iungit, qui inest etiam saxis mortuisque corporibus, sed illo dico 
uitali et uegeto et alente omnia. Hunc nisi haberet, quomodo 
tot arbustis spiritum infunderet non aliunde uiuentibus et tot 
satis? Quemadmodum tam diuersas radices aliter atque aliter in se 
mersas foueret, quasdam summa receptas parte, quasdam altius 
tractas, nisi multum haberet animae tam multa tam uaria 
generantis et haustu atque alimento sui educantis?
 

 
[16,2] Leuibus adhuc argumentis ago: totum hoc caelum, quod igneus aether, 
mundi summa pars, claudit, omnes hae stellae, quarum iniri non 
potest numerus, omnis hic caelestium coetus et, ut alia praeteream, 
hic tam prope a nobis agens cursum sol, omni terrarum 
ambitu non semel maior, alimentum ex terreno trahunt et inter 
se partiuntur nec ullo alio scilicet quam halitu terrarum 
sustinentur: hoc illis alimentum, hic pastus est.
 

 
[16,3] Non posset autem 
tam multa tantoque se ipsa maiora nutrire, nisi plena esset 
animae, quam per diem ac noctem ab omnibus partibus sui 
fundit; fieri enim non potest ut non multum illi supersit, ex qua 
tantum petitur ac sumitur. Et ad tempus quidem quod exeat nascitur
(nec enim esset perennis illi copia suffecturi in tot caelestia 
spiritus, nisi inuicem elementa recurrerent et in aliud alia 
soluerentur), sed tamen necesse est abundet ac plena sit et ex condito proferat:
 

 
[16,4] non est ergo dubium quin multum spiritus intus 
lateat et caeca sub terra spatia aer latus obtineat. Quod si uerum 
est, necesse est id saepe moueatur quod re mobilissima plenum 
est: numquid enim dubium esse cuiquam potest quin nihil sit 
tam inquietum quam aer, tam uersabile et agitatione gaudens?
 

 
[17,1] Sequitur ergo ut naturam suam exerceat et quod 
semper moueri uult, aliquando et alia moueat. Id quando fit? 
Quando illi cursus interdictus est. Nam quamdiu non impeditur, it
placide; cum offenditur et retinetur, insanit et moras suas abripit, 
non aliter quam ille "pontem indignatus Araxes":
 

 
[17,2] quamdiu illi facilis et liber est alueus, primas quasque aquas explicat; ubi 
saxa manu uel casu illata repressere uenientem, tunc impetum 
mora quaerit et, quo plura opposita sunt, plus inuenit uirium: 
omnis enim illa unda, quae a tergo superuenit et in se crescit, 
cum onus suum sustinere non potuit, uim ruina parat et prona 
cum ipsis quae obiacebant fugit. Idem spiritu fit, qui quo 
ualentior agiliorque est, citius eripitur et uehementius saeptum 
omne disturbat: ex quo motus fit, scilicet eius partis sub qua pugnatum est.
 

 
[17,3] Quod dicitur uerum esse et illo probatur: saepe, 
cum terrae motus fuit, si modo pars eius aliqua disrupta est, inde 
uentus per multos dies fluxit, ut traditur factum eo motu quo 
Chalcis laborauit: quod apud Asclepiodotum inuenies, 
auditorem Posidonii, in his ipsis quaestionum naturalium causis. 
Inuenies et apud alios auctores hiasse uno loto terram et inde 
non exiguo tempore spirasse uentum, qui scilicet illud iter ipse 
sibi fecerat per quod ferebatur.
 

 
[18,1] Maxima ergo causa est propter quam terra moueatur 
spiritus natura citus et locum e loto mutans. Hic quamdiu non 
impellitur et in uacanti spatio latet, iacet innoxius nec circum 
iectis molestus est;
 

 
[18,2] ubi illum extrinsecus superueniens causa 
sollicite compellitque et in artum agit, si licet adhuc, cedit 
tantum et uagatur: ubi erepta discedendi facultas est et undique 
obsistitur, tunc "magno cum murmure montis circum claustra" 
fremit, quae diu pulsata conuellit ac iactat, eo acrior quo cum 
mora ualentiore luctatus est.
 

 
[18,3] Deinde cum circa perlustrauit 
omne quo tenebatur, nec potuit euadere, inde, quo maxime 
impactus est, resilit et aut per occulta diuiditur ipso terrae motu 
raritate facta, aut per nouum uulnus emicuit: ita eius non potest 
uis tanta cohiberi nec uentum tenet ulla compages. Soluit enim 
quodcumque uinculum et onus omne fert secum infususque per 
minima laxamentum sibi parat et indomita naturae potentia 
liberat se, utique cum concitatus sibi ius suum uindicat.
 

 
[18,4] Spiritus ueto inuicta res est: nihil erit quod 
"luctantes uentos tempestatesque sonoras 
imperio premat ac uinclis et carcere frenet."
 

 
[18,5] Sine dubio poetae hunc uoluerunt uideri carcerem in quo 
sub terra clausi laterent, sed hoc non intellexerunt, nec id quod 
clausum est esse adhuc uentum nec id quod uentus est posse iam 
claudi. Nam quod in clauso est quiescit et aeris statio est; omnis 
in fuga uentus est.
 

 
[18,6] Etiamnunc et illud accedit his argumentis 
per quod appareat motum effici spiritu, quod corpora quoque 
nostra non aliter tremunt quam si spiritum aliqua causa 
perturbat, cum timore contractus est, cum senectute languescit et 
uenis torpentibus marcet, cum frigore inhibetur aut sub 
accessionem cursu suo deicitur.
 

 
[18,7] Nam quamdiu sine iniuria perfluit 
et ex more procedit, nullus est tremor corpori: cum aliquid 
occurrit quod inhibeat eius officium, tunc parum potens in 
perferendis his quae integer tulerat, deficiens concutit quicquid suo 
uigore tendebat.
 

 
[19,1] Metrodorum Chium, quia necesse est, audiamus, 
quod uult sententiae loco dicentem. Non enim permitto mihi 
ne eas quidem opiniones praeterire quas improbo, cum satius sit 
omnium copiam fieri et quae improbamus damnare potius 
quam praeterire.
 

 
[19,2] Quid ergo dicit? Quomodo, cum in dolio 
cantatur, uox illa per totum cum quadam discussione percurrit 
ac resonat et tam leuiter mota tamen circumit non sine tactu 
eius tumultuque quo inclusa est, sic speluncarum sub terra 
pendentium uastitas habet aera suum, quem, simul alius superne 
incidens percussit, agitat, non aliter quam illa, de quibus paulo 
ante rettuli, inania indito clamore sonuerunt.
 

 
[20,1] Ueniamus nunc ad eos qui omnia ista quae rettuli in 
causa esse dixerunt aut ex his plura. Democritus plura putat. 
Ait enim motum aliquando spiritu fieri, aliquando aqua, 
aliquando utroque, et id hoc modo prosequitur. Aliqua pars terrae 
concaua est; in hanc aquae magna uis confluit. Ex hac est 
aliquid tenue et ceteris liquidius. Hoc, cum superueniente grauitate 
reiectum est, illiditur terris et illas mouet, nec enim fluctuari 
potest sine motu eius in quod impingitur.
 

 
[20,2] Etiamnunc quomodo 
de spiritu dicebamus, de aqua quoque dicendum est. Ubi 
in unum locum congesta est et capere se desiit, aliquo 
incumbit et primo uiam pondere aperit, deinde impetu; nec enim 
exire nisi per deuexum potest diu inclusa nec in directum cadere 
moderate aut sine concussione eorum per quae uel in quae cadit.
 

 
[20,3] Si uero, cum iam rapi coepit, aliquo loco substitit et illa 
uis fluminis in se reuoluta est, in continentem terram repellitur et 
illam, qua parte maxime pendet, exagitat. Praeterea aliquando 
madefacta tellus liquore penitus accepto altius sedit et fundus 
ipse uitiatur: tunc ea pars premitur in quam maxime aquarum 
uergentium pondus inclinat.
 

 
[20,4] Spiritus uero nonnumquam 
impellit undas et, si uehementius institit, eam scilicet partem terrae 
mouet in quam coactas aquas intulit; nonnumquam in terrena 
itinera coniectus et exitum quaerens mouet omnia. Terra autem 
tem penetrabilis uentis est et spiritus subtilior est quam ut possit 
excludi, uehementior quam ut sustineri concitatus ac rapidus.
 

 
[20,5] Omnes istas esse posse causas Epicurus ait pluresque 
alias temptat et illos qui aliquid unum ex istis esse affirmauerunt 
corripit, cum sit arduum de his quae coniectura assequenda 
sunt aliquid certi promittere.
 

 
[20,6] Ergo, ut ait, potest terram 
mouere aqua, si partes aliquas eluit et adrosit, quibus desiit 
posse extenuatis sustineri quod integris ferebatur. Potest terram 
mouere impressio spiritus: fortasse enim aer extrinsecus alio 
intrante aere agitatur, fortasse aliqua parte subito decidente 
percutitur et inde motum capit. Fortasse aliqua pars terrae uelut 
columnis quibusdam ac pilis sustinetur, quibus uitiatis ac 
recedentibus tremit pondus impositum.
 

 
[20,7] Fortasse calida uis spiritus 
in ignem uersa et fulmini similis cum magna strage obstantium 
fertur. Fortasse palustres et iacentes aquas aliquis flatus 
impellit et inde aut ictus terram quatit aut spiritus agitatio ipso 
motu crescens et se incitans ab imo in summa usque perfertur. 
Nullam tamen illi placet causam motus esse maiorem quam spiritum.
 

 
[21,1] Nobis quoque placet hune spiritum esse qui possit 
tanta conari, quo nihil est in rerum natura potentius, nihil 
acrius, sine quo ne illa quidem quae uehementissima sunt ualent: 
ignem spiritus concitat; aquae, si uentum detrahas, inertes 
sunt: tunc demum impetum sumunt, cum illas agit flatus. Et 
potest dissipare magna terrarum spatia et nouos montes subiectus 
extollere et insulas non ante uisas in medio mari ponere: Theren 
et Therasiam et hanc nostrae aetatis insulam, spectantibus 
nobis in Aegaeo mari natam, quis dubitat quin in lucem 
spiritus uexerit?
 

 
[21,2] Duo genera sunt, ut Posidonio placet, quibus mouetur 
terra. Utrique nomen est proprium: altera succussio est, cum 
terra quatitur et sursum ac deorsum mouetur, altera inclinatio, 
qua in latera nutat alternis nauigii more. Ego et tertium illud 
existimo quod nostro uocabulo signatum est; non enim sine causa 
tremorem terrae dixere maiores, qui utrique dissimilis est; 
nam nec succutiuntur tunc omnia nec inclinantur sed uibrantur, 
res minime in eiusmodi casu noxia; sicut longe 
perniciosior est inclinatio concussione: nam nisi celeriter ex altera 
parte properabit motus qui inclinata restituat, ruina necessario 
sequitur.
 

 
[22,1] Cum dissimiles hi motus inter se sint, causae quoque 
eorum diuersae sunt. Prius ergo de motu quatiente dicamus. Si 
quando magna onera per uices uehiculorum plurium tracta sunt 
et rotae maiore nisu in salebras inciderunt, terram concuti 
senties.
 

 
[22,2] Asclepiodotus tradit: cum petra e latere montis 
abrupta cecidisset, aedificia uicina tremore collapsa sunt. Idem 
sub terris fieri potest, ut ex his quae impendent rupibus aliqua 
resoluta magno pondere ac sono in subiacentem cauernam 
cadat, eo uehementius quo aut plus ponderis uenit aut altius: et 
sic commouetur omne tectum cauatae uallis.
 

 
[22,3] Nec tantum 
pondere suo abscindi saxa credibile est sed cum flumina supra 
ferantur, assiduus umor commissuras lapidis extenuat et 
cotidie aliquid his ad quae religatus est aufert et illam, ut ita dicam, 
glutem, qua continetur, abradit. Deinde longa per aeuum 
deminutio usque eo infirmat illa quae cotidie attriuit, ut desinant esse 
oneri ferendo:
 

 
[22,4] tunc saxa uasti ponderis decidunt; tunc illa 
praecipitata rupes quicquid ab imo repercussit non passura 
consistere "&lt;cum&gt; sonitu uenit, et ruere omnia uisa repente", ut 
ait Uergilius noster.
 

 
[23,1] Huius motus succutientis terras haec erit causa: ad 
alteram transeo. Rara terrae natura est multumque habens 
uacui: per has raritates spiritus fertur, qui, ubi maior influxit nec 
emittitur, concutit terram.
 

 
[23,2] Haec placet et aliis, ut paulo ante 
rettuli, causa, si quid apud te profectura testium turba est: hanc 
etiam Callisthenes probat, non contemptus uir: fuit enim illi 
nobile ingenium et furibundi regis impatiens. Hic est Alexandri 
crimen aeternum, quod nulla uirtus, nulla bellorum felicitas redimet;
 

 
[23,3] nam quotiens quis dixerit: "Occidit Persarum multa 
milia", opponetur ei "et Callisthenen"; quotiens dictum erit: 
"Occidit Darium, penes quem tum maximum regnum erat", opponetur 
ei "et Callisthenen"; quotiens dictum erit: "Omnia oceano 
tenus uicit, ipsum quoque temptauit nouis classibus et imperium 
ex angulo Thraciae usque ad Orientis terminos protulit", 
dicetur: "Sed Callisthenen occidit": omnia licet antiqua ducum 
regumque exempla transierit, ex his quae fecit nihil tam 
magnum erit quam scelus.
 

 
[23,4] Hic Callisthenes in libris quibus describit 
quemadmodum Helice Burisque mersae sint, quis illas 
casus in mare uel in illas mare immiserit, dicit id quod in priore 
parte dictum est: Spiritus intrat terram per occulta foramina, 
quemadmodum ubique, ita et sub mari; deinde, cum obstructus 
ille est trames per quem descenderat, reditum autem illi a tergo 
resistens aqua abstulit, huc et illuc refertur et sibi ipse occurrens 
terram labefactat. Ideo frequentissime mari apposita uexantur 
et inde Neptuno haec assignata est terras mouendi potentia. 
Quisquis primas litteras didicit, scit illum apud Homerum 
G-enosichthona uocari.
 

 
[24,1] Spiritum esse huius mali causam et ipse consentio. De 
illo disputabo: quomodo intret hic spiritus, utrum per tenuia 
foramina nec oculis comprehensibilia an per maiora ac patentiora, 
et utrum ab imo an etiam per summa terrarum.
 

 
[24,2] Hoc incredibile est. Nam in nostris quoque corporibus 
cutis spiritum respuit nec est illi introitus nisi per quae trahitur, 
nec consistere quidem a nobis receptus potest nisi in laxiore corporis parte: 
non enim inter neruos pulpasue sed in uisceribus et patulo 
interioris partis recessu commoratur.
 

 
[24,3] Idem de terra suspicari licet 
uel ex hoc quod motus non in summa terra circaue summam 
est sed subter et ab imo. Huius indicium est quod altitudinis 
profundae maria iactantur, motis scilicet his supra quae fusa 
sunt: ergo uerisimile est terram ex alto moueri et illic spiritum in 
cauernis ingentibus concipi.
 

 
[24,4] "Immo", inquit', "ceu, cum frigore 
inhorruimus, tremor sequitur, sic terras quoque spiritus 
extrinsecus accidens quassat". Quod nullo modo potest fieri. Algere 
enim debet, ut idem illi accidat quod nobis, quos externa 
causa in horrorem agit. Accidere autem terrae simile quiddam 
nostrae affectioni, sed non ex simili causa concesserim. Illam 
interior et altior iniuria debet impellere:
 

 
[24,5] cuius rei argumentum 
uel maximum hoc potest esse quod, cum uehementi motu adapertum 
ingenti ruina solum est, totas nonnumquam urbes et recipit 
hiatus ille et abscondit.
 

 
[24,6] Thucydides ait circa Peloponnesiaci 
belli tempus Atalanten insulam aut totam aut certe 
maxima ex parte suppressam. Idem Sidone accidisse Posidonio 
crede. Nec ad hoc testibus opus est: meminimus enim terris 
interno motu diuulsis loca disiecta et campos interisse. Quod iam 
dicam quemadmodum existimem fieri.
 

 
[25,1]Cum spiritus magna ui uacuum terrarum locum penitus 
oppleuit coepitque rixari et de exitu cogitare, latera ipsa 
inter quae latet saepius percutit, supra quae urbes interdum sitae 
sunt. Haec nonnumquam adeo concutiuntur ut aedificia superposita 
procumbant, nonnumquam in tantum ut parietes quibus 
fertur omne tegimen caui, decidant in illum subteruacantem 
locum totaeque urbes in immensam altitudinem uergant.
 

 
[25,2] Si uelis credere, aiunt aliquando Ossam Olympo cohaesisse, deinde 
terrarum motu recessisse et fissam unius magnitudinem montis 
in duas partes. Tunc effluxisse Peneon, qui paludes quibus 
laborabat Thessalia siccauit, abductis in se quae sine exitu 
stagnauerant aquis. Ladon flumen inter Elin et Megalenpolin medius 
est, quem terrarum motus effudit.
 

 
[25,3] Per haec quid probo? In laxos 
specus (quid enim aliud appellem loca uacua?) sub 
terras spiritum conuenire; quod nisi esset, magna terrarum spatia 
commouerentur et una multa titubarent: nunc exiguae partes 
laborant nec umquam per ducenta milia motus extenditur. 
Ecce hic, qui impleuit fabulis orbem, non transcendit Campaniam.
 

 
[25,4] Quid dicam; cum Chalcis tremuit, Thebas stetisse? 
cum laborauit Aegium, tam propinquas illi Patras de motu audisse? 
Illa uasta concussio quae duas suppressit urbes, Helicen 
et Burin, circa Aegium constitit. Apparet ergo in tantum spatium 
motum pertendere quantum illa sub terris uacantis loci 
inanitas pateat.
 

 
[26,1] Poteram ad hoc probandum abuti auctoritate magnorum 
uirorum, qui Aegyptum numquam tremuisse tradunt. 
Rationem autem huius rei hanc reddunt, quod ex limo tota 
concreuerit. Tantum enim, si Homero fides est, aberat a continenti 
Pharos quantum nauis diurno cursu metiri plenis lata uelis potest; 
sed continenti ammota est: turbidus enim defluens Nilus 
multumque secum caeni trahens et id subinde apponens prioribus 
terris Aegyptum annuo incremento semper ultra tulit. Inde 
pinguis et limosi soli est nec ulla interualla in se habet sed creuit 
in solidum arescente limo; cuius pressa erat et sedens structura, 
cum partes glutinarentur, nec quicquam inane interuenire poterat, 
cum solido liquidum ac molle semper accederet.
 

 
[26,2] Sed mouetur et Aegyptus et Delos, quam Uergilius stare iussit: 
"immotamque coli dedit et contemnere uentos"; 
hanc philosophi quoque, credula natio, dixerunt non moueri 
auctore Pindaro. Thucydides ait antea quidem immotam 
fuisse sed circa Peloponnesiacum bellum tremuisse;
 

 
[26,3] Callisthenes et alio tempore ait hoc accidisse: "Inter multa", 
inquit, "prodigia, quibus denuntiata est duarum urbium, Helices et 
Buris, euersio, fuere maxime notabilia columna ignis immensi et 
Delos agitata"; quam ideo stabilem uideri uult, quia mari 
imposita sit habeatque concauas rupes et saxa peruia, quae dent 
deprehenso aeri reditum: ob hoc et insulas esse certioris soli 
urbesque eo tutiores quo propius ad mare accesserint.
 

 
[26,4] Falsa haec 
esse Pompei et Herculaneum sensere. Adice nunc quod omnis 
ora maris obnoxia est motibus: sic Paphos non semel corruit; 
sic mobilis et huic iam familiaris malo Nicopolis; Cyprum 
ambit altum mare et agitatur; Tyros et ipsa tam mouetur 
quam diluitur. Hae fere causae redduntur propter quas tremat terra.
 

 
[27,1] Quaedam tamen propria in hoc Campano motu 
accidisse narrantur, quorum ratio reddenda est. 
Diximus sexcentarum ouium gregem exanimatum in 
Pompeiana regione. Non est quare hoc putes ouibus illis timore 
accidisse.
 

 
[27,2] Aiuni enim solere post magnos terrarum motus pestilentiam 
fieri, nec id mirum est. Multa enim mortifera in alto latent: 
aer ipse, qui uel terrarum culpa uel pigritia et aeterna nocte 
torpescit, grauis haurientibus est, uel corruptus internorum 
ignium uitio, cum e longo situ emissus est, purum hunc 
liquidumque maculat ac polluit insuetumque ducentibus spiritum 
affert noua genera morborum.
 

 
[27,3] Quid, quod aquae quoque 
inutiles pestilentesque in abdito latent, ut quas numquam usus 
exerceat, numquam aura liberior euerberet? Crassae itaque et 
graui caligine sempiternaque tectae nihil nisi pestiferum in se et 
corporibus nostris contrarium habent. Aer quoque, qui mixtus 
est illis quique inter illas paludes iacet, cum emersit, late uitium 
suum spargit et haurientes necat.
 

 
[27,4] Facilius autem pecora sentiunt, 
in quae primum pestilentia incurrere solet, quo auidiora 
sunt: aperto caelo plurimum utuntur et aquis, quarum maxima 
in pestilentia culpa est. Oues uero mollioris naturae, quo 
propiora terris ferunt capita, correptas esse non miror, cum afflatus 
aeris diri circa ipsam humum exceperint. Nocuisset ille et hominibus, 
si maior exisset; sed illum sinceri aeris copia extinxit, 
antequam ut ab homine posset trahi surgeret.
 

 
[28,1] Multa autem terras habere mortifera uel ex hoc 
intellege, quod tot uenena nascuntur non manu sparsa sed sponte, 
solo scilicet habente ut boni ita mali semina. Quid, quod pluribus 
Italiae locis per quaedam foramina pestilens exhalatur 
uapor, quem non homini ducere, non ferae tutum est? Aues 
quoque si in illum inciderunt, antequam caelo meliore leniatur, in 
ipso uolatu cadunt liuentque corpora et non aliter quam per 
uim elisae fauces tument.
 

 
[28,2] Hic spiritus, quamdiu terra se continet, 
tenui foramine fluens non plus potentiae habet quam ut 
despectantia et ultro sibi illata conficiat; ubi per saecula conditus 
tenebris ac tristitia loci creuit in uitium, ipsa ingrauescit 
mora, peior quo segnior: cum exitum nactus est, aeternum illud 
umbrosi frigoris malum et infernam noctem euomit ac regionis 
nostrae aera infuscat; uincuntur enim meliora peioribus.
 

 
[28,3] Tunc etiam ille spiritus purior transit in noxium: inde 
subitae continuaeque mortes et monstruosa genera morborum, ut ex 
nouis orta causis. Breuis autem aut longa clades est, prout uitia 
ualuere, nec prius pestilentia desinit quam spiritum illum grauem 
exercuit laxitas caeli uentorumque iactatio.
 

 
[29,1] Nam aliquos insanis attonitisque similes discurrere 
fecit metus, qui excutit mentes, ubi priuatus ac modicus est: 
quid? ubi publice terret, ubi cadunt urbes, populi opprimuntur, 
terra concutitur, quid mirum est animos inter dolorem et metum 
destitutos aberrasse?
 

 
[29,2] Non est facile inter magna mala 
consipere. Itaque leuissima fere ingenia in tantum uenere 
formidinis ut sibi exciderent. Nemo quidem sine aliqua iactura 
sanitatis expauit, similisque est furentis quisquis timet: sed alios cito 
timor sibi reddit, alios uehementius perturbat et in dementiam transfert.
 

 
[29,3] Inde inter bella errauere lymphatici, nec usquam 
plura exempla uaticinantium inuenies quam ubi formido 
mentes religione mixta percussit.
 

 
[30,1] Statuam diuisam non miror, cum dixerim montes a 
montibus recessisse et ipsum disruptum esse ab imo solum. 
"Haec loca ui quondam et uasta conuulsa ruina 
(tantum aeui longinqua ualet mutare uetustas) 
dissiluisse ferunt, cum protinus utraque tellus 
una foret. Uenit ingenti ui pontus et ingens 
Hesperium Siculo latus abscidit aruaque et urbes 
aequore diductas angusto interluit aestu."
 

 
[30,2] Uides totas regiones a suis sedibus reuelli et trans mare iacere 
quod in confinio fuerat; uides et urbium fieri gentiumque 
discidium, cum pars naturae concita est dehiscens et aliquo mare, 
ignem, spiritum impegit; quorum mira ut ex toto uis est: quamuis 
enim parte saeuiat, mundi tamen uiribus saeuit.
 

 
[30,3] Sic et Hispanias a contextu Africae mare eripuit, sic per hanc 
inundationem, quam poetarum maximi celebrant, ab Italia Sicilia 
reiecta est. Aliquanto autem plus impetus habent quae ex infimo 
ueniunt: acriora enim sunt quibus nisus est per angusta.
 

 
[30,4] Quantas res hi terrarum tremores quamque mira spectacula 
ediderint, satis dictum est: cur ergo aliquis ad hoc stupet quod aes 
unius statuae, ne solidum quidem sed concauum ac tenue, 
disruptum est, cum fortasse in illud se spiritus quaerens fugam 
incluserit? Illud uero quis nescit? Diductis aedificia angulis 
uidimus moueri iterumque componi. Quaedam uero parum aptata 
positu suo et a fabris neglegentius solutiusque composita terrae 
motus saepius agitata compegit.
 

 
[30,5] Quod si totos parietes et totas 
findit domos et latera magnarum turrium, quamuis solida 
sint, scindit et pilas operibus subditas dissipat, quid est quare 
quisquam dignum adnotari putet sectam esse aequaliter ab imo 
ad caput in partes duas statuam?
 

 
[31,1] Quare tamen per plures dies motus fuit? Non desiit 
enim assidue tremere Campania, clementius quidem sed cum 
ingenti damno, quia quassa quatiebat, quibus ad cadendum male 
stantibus &lt;opus&gt; non erat impelli sed agitari: nondum uidelicet 
spiritus omnis exierat, sed adhuc, emissa sui parte maiore, 
oberrabat. Inter argumenta quibus probatur spiritu ista fieri, non est 
quod dubites et hoc ponere:
 

 
[31,2] cum maximus editus tremor est, 
quo in urbes terrasque saeuitum est, non potest par illi subsequi 
alius, sed post maximum lenes motus sunt, quia iam uehement&lt;ior&gt; 
uis exitum uentis luctantibus fecit; reliquiae deinde residui 
spiritus non idem possunt, nec illis pugna opus est, cum iam 
uiam inuenerint sequanturque ea qua prima uis ac maxima euasit.
 

 
[31,3] Hoc quoque dignum memoria iudico ab eruditissimo et 
grauissimo uiro cognitum (forte enim, cum hoc euenit, lauabatur): 
uidisse se affirmat in balneo tessellas quibus solum erat stratum 
alteram ab altera separari iterumque committi et aquam 
modo recipi in commissuras pauimento recedente, modo 
compresso bullire et elidi. Eundem audiui narrantem uidisse se 
macerias mollius crebriusque tremere quam natura duri sinit.
 

 
[32,1] Haec, Lucili, uirorum optime, quantum ad ipsas 
causas: illa nunc quae ad confirmationem animorum pertinent. 
Quos magis refert nostra fortiores fieri quam doctiores; sed alterum 
sine altero non fit: non enim aliunde animo uenit robur 
quam a bonis artibus, quam a contemplatione naturae.
 

 
[32,2] Quem enim non hic ipse casus aduersus omnes firmauerit, 
erexerit? Quid est enim cur ego hominem aut feram, quid est cur 
sagittam aut lanceam tremam? Maiora me pericula expectant: 
fulminibus et terris et magnis naturae partibus petimur.
 

 
[32,3] Ingenti itaque animo mors prouocanda est, siue nos aequo 
uastoque impetu aggreditur, siue cotidiano et uulgari exitu. Nihil 
refert quam minax ueniat quantumque sit quod in nos trahat; 
quod a nobis petit minimum est: hoc senectus a nobis ablatura 
est, hoc auriculae dolor, hoc umoris in nobis corrupti abundantia, 
hoc cibus parum obsequens stomacho, hoc pes leuiter offensus.
 

 
[32,4] Pusilla res est hominis anima, sed ingens res contemptus 
animae: hanc qui contempsit securus uidebit maria 
turbari, etiamsi illa omnes excitauerunt uenti, etiamsi aestus aliqua 
perturbatione mundi totum in terras uertet oceanum; securus 
aspiciet fulminantis caeli trucem atque horridam faciem, 
frangatur licet caelum et ignes suos in exitium omnium, in primis 
suum, misceat; securus aspiciet ruptis compagibus dehiscens solum, 
illa licet inferorum regna retegantur. Stabit super illam 
uoraginem intrepidus et fortasse quo debebit cadere desiliet.
 

 
[32,5] Quid ad me quam magna sint quibus pereo? Ipsum perire 
non magnum est. Proinde si uolumus esse felices, si nec hominum 
nec deorum nec rerum timore uersari, si despicere fortunam 
superuacua promittentem, leuia minitantem, si uolumus 
tranquille degere et ipsis diis de felicitate controuersiam agere, 
anima in expedito est habenda: siue illam insidiae siue morbi 
petent siue hostium gladii siue insularum cadentium fragor siue 
ipsarum ruina terrarum siue uasta uis ignium urbes agrosque 
pari clade complexa, qui uolet illam accipiat.
 

 
[32,6] Quid aliud 
debeo quam exeuntem hortari et cum bonis ominibus emittere? 
"Uade fortiter, uade feliciter! Nihil dubitaueris: redderis. 
Non de re sed de tempore est quaestio, facis quod quandoque 
faciendum est. Nec rogaueris nec timueris nec te uelut in aliquod 
malum exiturum tuleris retro: rerum natura te, quae genuit, 
expectat et locus melior ac tutior.
 

 
[32,7] Illic non tremunt terrae nec 
inter se uenti cum magno nubium fragore concurrunt, non incendia 
regiones urbesque uastant, non naufragiorum totas classes 
sorbentium metus est, non arma contrariis disposita uexillis et in 
mutuam perniciem multorum milium par furor, non pestilentia 
et ardentes promiscue communes populis cadentibus 
rogi". Istud leue est: quid timemus? graue est: potius semel 
incidat quam semper impendeat.
 

 
[32,8] Ego autem perire timeam, 
cum terra ante me pereat, cum ista quatiantur quae quatiunt et 
in iniuriam nostram non sine sua ueniant? Helicen Burinque 
totas mare accepit: ego de uno corpusculo timeam? Supra 
oppida duo nauigatur (duo autem quae nouimus, quae in nostram 
notitiam memoria litteris seruata perduxit: quam multa 
alia aliis locis mersa sunt, quot populos aut terra aut infra se 
mare inclusit!): ego recusem mei finem, cum sciam me sine fine non 
esse? Immo cum sciam omnia esse finita, ego ultimum suspirium timeam?
 

 
[32,9] Quantum potes itaque, ipse te cohortare, Lucili, 
contra metum mortis: hic est qui nos humiles facit; hic est qui 
uitam ipsam, cui parcit, inquietat ac perdit; hic omnia ista 
dilatat, terrarum motus et fulmina. Quae omnia feres constanter, si 
cogitaueris nihil interesse inter exiguum tempus et longum.
 

 
[32,10] Horae sunt quas perdimus; puta dies esse, puta menses, 
puta annos: perdimus illos nempe perituros. Quid, oro te, refert 
num perueniam ad illos? Fluit tempus et auidissimos sui deserit; 
nec quod futurum est meum est nec quod fuit: in puncto fugientis 
temporis pendeo, et magni est modicum fuisse.
 

 
[32,11] Eleganter ille Laelius sapiens dicenti cuidam "Sexaginta annos habeo", 
"Hos", inquit, "dicis sexaginta quos non habes". Ne ex 
hoc quidem intellegimus incomprehensibilis uitae condicionem 
et sortem temporis semper alieni, quod annos numeramus amissos?
 

 
[32,12] Hoc affigamus animo, hoc nobis subinde dicamus: 
moriendum est. Quando? Quid tua? Mors naturae lex est, 
mors tributum officiumque mortalium malorumque omnium 
remedium est: optauit illam quisquis timet. Omnibus omissis, 
hoc unum, Lucili, meditare, ne mortis nomen reformides; effice 
illam tibi cogitatione multa familiarem, ut, si ita tulerit, possis 
illi et obuiam exire.
 

 

 
  Seneca the Younger The Latin Library The Classics Page