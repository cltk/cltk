Periocha CVI
		 

		 
		 
	 
	
 

 TITI LIVI AB URBE CONDITA LIBER CVI PERIOCHA
 

 

 
Iulia, Caesaris filia, Pompei uxor, decessit, honosque ei a populo habitus
est, ut in campo Martio sepeliretur.
 

 
Gallorum aliquot populi Ambiorige duce, Eburonum rege, defecerunt. A quibus
Cotta et Titurius, legati Caesaris, circumuenti insidiis cum exercitu cui
praeerant caesi sunt. Et cum aliarum quoque legionum castra oppugnata magno
labore defensa essent, inter quae eius cui in Treueris praeerat Q. Cicero,
ab ipso Caesare hostes proelio fusi sunt.
 

 
M. Crassus bellum Parthis inlaturus Euphraten flumen transiit, uictusque
proelio in quo et filius eius cecidit, cum reliquias exercitus in collem
recepisset, euocatus in colloquium ab hostibus uelut de pace acturis,
quorum dum erat Surenas, conprehensusque et, nequid uiuus pateretur
repugnans, interfectus est.
 
	 
		 Livy 
		 The Latin Library 
		 The Classics Page