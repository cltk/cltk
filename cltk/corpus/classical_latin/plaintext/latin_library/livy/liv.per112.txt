Periocha CXII
		 

		 
		 
	 
	
 

 TITI LIVI AB URBE CONDITA LIBER CXII PERIOCHA
 

 

 
Trepidantia uictarum partium in diuersas orbis terrarum partes et fuga
refertur : Cn. Pompeius cum Aegyptum petisset, iussu Ptolenaei regis,
pupilli sui, auctore Theodoto praeceptore, cuius magna apud regem
auctoritas erat, et Pothino occisus est ab Achilla, cui id facinus erat
delegatum, in nauicula antequam in terram emiret. Cornelia uxor et Sex.
Pompeius filius Cypron refugerunt.
 

 
Caesar post tertium diem insecutus, cum ei Theodotus caput Pompei et anulum
obtulisset, infensus est et inlacrimauit. Sine periculo Alexandriam
tumultuantem intrauit.
 

 
Caesar dictator creatus Cleopatram in regnum Aegypti reduxit et inferentem
bellum Ptolemaeum isdem auctoribus, quibus Pompeium interfecerat, cum magno
suo discrimine euicit. Ptolemaeus dum fugit, in Nilo nauicula subsedit.
 

 
Praeterea laboriosum M. Catonis in Africa per deserta cum legionibus iter
et bellum a Cn. Domitio aduersus Pharnacen parum prospere gestum continet.
 
	 
		 Livy 
		 The Latin Library 
		 The Classics Page