Periocha CXV
		 

		 
		 
	 
	
 

 TITI LIVI AB URBE CONDITA LIBER CXV PERIOCHA
 

 

 
Caesar quattuor triumphos duxit, ex Gallia, ex Aegypto, ex Ponto, ex
Africa, epulum et omnis generis spectacula dedit.
 

 
M. Marcello consulari, senatu rogante, reditum concessit. Quo beneficio
eius Marcellus frui non potuit, a Cn. Magio cliente suo Athenis occisus.
Recensum egit, quo censa sunt ciuium capita CL milia.
 

 
Profectusque in Hispaniam aduersus Cn. Pompeium, multis utrimque
expeditionibus factis et aliquot urbibus expugnatis summam uictoriam cum
magno discrimine ad Mundam urbem consecutus est. Necatus est Cn. Pompeius,
Sex. effugit.
 
	 
		 Livy 
		 The Latin Library 
		 The Classics Page