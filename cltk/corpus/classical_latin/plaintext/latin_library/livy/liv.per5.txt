Livy: Periocha V
		 

		 
		 
	 
	
 

 TITI LIVI AB URBE CONDITA LIBER V PERIOCHA
 

 

 In obsidione Veiorum tabernacula militibus facta sunt. Ea res cum esset
noua, indignationem tribunorum plebis mouit querentium non dari plebi, nec
per hiemem, militiae requiem.
 

 
Equites tum primum equis suis mereri coeperunt.
 

 
Cum inundatio ex lacu Albano facta esset, uates qui eam rem interpretaretur ex hostibus captus est.
 

 
Furius Camillus dictator X annis obsessos Veios cepit, simulacrum Iunonis
Romam transtulit, decimam praedae Delphos Apollini misit. Idem tribunus
militum cum Faliscos obsideret, proditos hostium filios parentibus remisit
statimque deditione facta Faliscorum uictoriam iustitia consecutus est.
Cum alter ex censoribus C. Iulius decessisset, in locum eius M. Cornelius
suffectus est. Nec id postea factum est, quoniam eo lustro a Gallis Roma
capta est.
 

 
Furius Camillus, cum dies ei ab L. Apuleio tribuno pl. dicta esset, in
exilium abiit.
 

 
Cum Galli Senones Clusium obsiderent et legati a senatu missi ad
componendam inter eos et Clusinos pacem pugnantes contra Gallos starent in
acie Clusinorum, hoc facto eorum concitati Senones urbem infesto exercitu
petierunt fusisque ad Aliam Romanis cepere urbem praeter Capitolium, quo se
iuuentus contulerat ; maiores natu cum insignibus honorum, quos quisque
gesserat, in uestibulis aedium sedentes occiderunt. Et cum per auersam
partem Capitoli iam in summum euasissent, proditi clangore anserum M. Manli
praecipue opera deiecti sunt. Coactis deinde propter famem Romanis
descendere, ut M pondo auri darent et hoc pretio finem obsidionis emerent,
Furius Camillus, dictator absens creatus, inter ipsum conloquium, quo de
pacis condicionibus agebatur, cum exercitu uenit et Gallos post sextum
mensem urbe expulit ceciditque.
 

 
Dictum est ad Veios migrandum esse propter incensam et dirutam urbem, quod
consilium Camillo auctore discussum est. Mouit populum uocis quoque omen ex
centurione auditae, qui cum in forum uenisset, manipularibus suis dixerat :
"Sta, miles, hic optime manebimus !".
 

 
Aedis Ioui Capitolino facta est, quod ante urbem captam uox audita erat
aduentare Gallos.
 
 
	 
		 Livy 
		 The Latin Library 
		 The Classics Page