Periocha LXXXVI
		 

		 
		 
	 
	
 

 TITI LIVI AB URBE CONDITA LIBER LXXXVI PERIOCHA
 

 

 
Cum C. Marius, C. Mari filius, cos. ante annos XX per uim creatus esset, C.
Fabius in Africa propter crudelitatem et auaritiam suam in praetorio suo
uiuus exustus est.
 

 
L. Philippus, legatus Syllae, Sardiniam Q. Antonio praetore pulso et occiso
occupauit.
 

 
Sylla cum Italicis populis, ne timeretur ab his uelut erepturus ciuitatem
et suffragii ius nuper datum, foedus percussit. Itemque ex fiducia iam
certae uictoriae litigatores a quibus adibatur uadimonia Romam deferre
iussit, cum a parte diuersa urbs adhuc teneretur.
 

 
L. Damasippus praetor ex uoluntate C. Mari cos. cum senatum contraxisset,
omnem quae in urbe erat nobilitatem trucidauit. Ex cuius numero Q. Mucius
Scaeuola pont. max. fugiens in uestibulo aedis Vestae occisus est.
 

 
Praeterea bellum a L. Murena aduersus Mithridatem in Asia renouatum
continet.
 
	 
		 Livy 
		 The Latin Library 
		 The Classics Page