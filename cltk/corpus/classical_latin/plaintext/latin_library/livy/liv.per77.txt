Periocha LXXVII
		 

		 
		 
	 
	
 

 TITI LIVI AB URBE CONDITA LIBER LXXVII PERIOCHA
 

 

 
Cum P. Sulpicius trib. pleb. auctore C. Mario perniciosas leges
promulgasset, ut exsules reuocarentur et noui ciues libertinique in tribus
distribuerentur et ut C. Marius aduersus Mithridaten, Ponti regem, dum
crearetur, et aduersantibus consulibus Q. Pompeio et L. Syllae uim
intulisset, occiso Q. Pompeio, Q. Pompei cos. filio, genero Syllae, L.
Sylla cos. cum exercitu in urbem uenit et aduersus factionem Sulpici et
Mari in ipsa urbe pugnauit eamque expulit. Ex qua XII a senatu hostes,
inter quos C. Marius pater et filius, iudicati sunt.
 

 
P. Sulpicius cum in quadam uilla lateret, indicio serui sui retractus et
occisus est. Seruus ut praemium promissum indici haberet, manumissus et ob
scelus proditi domini de Saxo deiectus est.
 

 
C. Marius filius in Africam traiecit. C. Marius pater cum in paludibus
Minturnensium lateret, extractus est ab oppidanis, et cum missus ad
occidendum eum seruus natione Gallus maiestate tanti uiri perterritus
recessisset, impositus publice naui delatus est in Africam.
 

 
L. Sylla ciuitatis statum ordinauit, exinde colonias deduxit.
 

 
Q. Pompeius cos. ad accipiendum a Cn. Pompeio procos. exercitum profectus
consilio eius occisus est.
 

 
Mithridates, Ponti rex, Bithynia et Cappadocia occupatis et pulso Aquilio
legato Phrygiam, prouinciam populi R., cum ingenti exercitu intrauit.
 
	 
		 Livy 
		 The Latin Library 
		 The Classics Page