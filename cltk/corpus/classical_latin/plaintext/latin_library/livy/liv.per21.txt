Livy: Periocha XXI
		 

		 
		 
	 
	
 

 TITI LIVI AB URBE CONDITA LIBER XXI PERIOCHA
 

 

 Belli Punici secundi ortum narrat et Hannibalis, ducis Poenorum, contra
foedus per Hiberum flumen transitum. A quo Saguntum, sociorum populi R.
ciuitas obsessa, octauo mense capta est. De quibus iniuriis missi legati ad
Carthaginienses, qui quererentur. Cum satis facere nollent, bellum his
indictum est.
 

 
Hannibal superato Pyrenaeo saltu per Gallias, fusis Volcis, qui obsistere
conati erant ei, ad Alpes uenit et laborioso per eas transitu, cum montanos
quoque Gallos obuios aliquot proeliis reppulisset, descendit in Italiam et
ad Ticinum flumen Romanos equestri proelio fudit.
In quo uulneratum P. Cornelium Scipionem protexit filius, qui Africani
postea nomen accepit.
 

 
Iterumque exercitu Romano ad flumen Trebiam fuso Hannibal Apenninum quoque
permagna uexatione militum propter uim tempestatium transiit.
 

 
Cn. Cornelius Scipio in Hispania contra Poenos prospere pugnauit duce
hostium Magone capto.
 
	 
		 Livy 
		 The Latin Library 
		 The Classics Page