Livy: Book XXXIV
		 

		 
		 
	 
	
 

 TITI LIVI AB VRBE CONDITA LIBER XXXIV

 

 

 	 1 	
	 2 	
	 3 	
	 4 	
	 5 	
	 6 	
	 7 	
	 8 	
	 9 	
	 10 	
	 11 	
	 12 	
	 13 	
	 14 	
	 15 	
	 16 	
	 17 	
	 18 	
	 19 	
	 20 	
	 21 	
	 22 	
	 23 	
	 24 	
	 25 	
	 26 	
	 27 	
	 28 	
	 29 	
	 30 
	 31 	
	 32 	
	 33 	
	 34 	
	 35 	
	 36 	
	 37 	
	 38 	
	 39 	
	 40 	
	 41 	
	 42 	
	 43 	
	 44 	
	 45 	
	 46 	
	 47 	
	 48 	
	 49 	
	 50 	
	 51 	
	 52 	
	 53 	
	 54 	
	 55 	
	 56 	
	 57 	
	 58 	
	 59 	
	 60 
	 61 	
	 62 		
 

 

 
[ 1 ] Inter bellorum magnorum aut uixdum finitorum aut imminentium curas
intercessit res parua dictu sed quae studiis in magnum certamen excesserit. M.
Fundanius et L. Ualerius tribuni plebi ad plebem tulerunt de Oppia lege
abroganda. tulerat eam C. Oppius tribunus plebis Q. Fabio Ti. Sempronio
consulibus in medio ardore Punici belli, ne qua mulier plus semunciam auri
haberet neu uestimento uersicolori uteretur neu iuncto uehiculo in urbe
oppidoue aut propius inde mille passus nisi sacrorum publicorum causa
ueheretur. M. et P. Iunii Bruti tribuni plebis legem Oppiam tuebantur nec
eam se abrogari passuros aiebant; ad suadendum dissuadendumque multi
nobiles prodibant; Capitolium turba hominum fauentium aduersantiumque
legi complebatur. matronae nulla nec auctoritate nec uerecundia nec imperio
uirorum contineri limine poterant, omnes uias urbis aditusque in forum
obsidebant, uiros descendentes ad forum orantes ut florente re publica,
crescente in dies priuata omnium fortuna matronis quoque pristinum
ornatum reddi paterentur. augebatur haec frequentia mulierum in dies; nam
etiam ex oppidis conciliabulisque conueniebant. iam et consules praetoresque
et alios magistratus adire et rogare audebant; ceterum minime exorabilem
alterum utique consulem M. Porcium Catonem habebant, qui pro lege quae
abrogabatur ita disseruit:

 

 

[ 2 ] 'Si in sua quisque nostrum matre familiae, Quirites, ius et maiestatem uiri
retinere instituisset, minus cum uniuersis feminis negotii haberemus: nunc
domi uicta libertas nostra impotentia muliebri hic quoque in foro obteritur et
calcatur, et quia singulas sustinere non potuimus uniuersas horremus.
equidem fabulam et fictam rem ducebam esse uirorum omne genus in aliqua
insula coniuratione muliebri ab stirpe sublatum esse; ab nullo genere non
summum periculum est si coetus et concilia et secretas consultationes esse
sinas. atque ego uix statuere apud animum meum possum utrum peior ipsa
res an peiore exemplo agatur; quorum alterum ad nos consules reliquosque
magistratus, alterum ad uos, Quirites, magis pertinet. nam utrum e re publica
sit necne id quod ad uos fertur, uestra existimatio est qui in suffragium ituri
estis. haec consternatio muliebris, siue sua sponte siue auctoribus uobis, M.
Fundani et L. Ualeri, facta est, haud dubie ad culpam magistratuum
pertinens, nescio uobis, tribuni, an consulibus magis sit deformis: uobis, si
feminas ad concitandas tribunicias seditiones iam adduxistis; nobis, si ut
plebis quondam sic nunc mulierum secessione leges accipiendae sunt.
equidem non sine rubore quodam paulo ante per medium agmen mulierum
in forum perueni. quod nisi me uerecundia singularum magis maiestatis et
pudoris quam uniuersarum tenuisset, ne compellatae a consule uiderentur,
dixissem: "qui hic mos est in publicum procurrendi et obsidendi uias et uiros
alienos appellandi? istud ipsum suos quaeque domi rogare non potuistis? an
blandiores in publico quam in priuato et alienis quam uestris estis?
quamquam ne domi quidem uos, si sui iuris finibus matronas contineret
pudor, quae leges hic rogarentur abrogarenturue curare decuit." maiores
nostri nullam, ne priuatam quidem rem agere feminas sine tutore auctore
uoluerunt, in manu esse parentium, fratrum, uirorum: nos, si diis placet,
iam etiam rem publicam capessere eas patimur et foro prope et contionibus et
comitiis immisceri. quid enim nunc aliud per uias et compita faciunt quam
rogationem tribunorum plebi suadent, quam legem abrogandam censent?
date frenos impotenti naturae et indomito animali et sperate ipsas modum
licentiae facturas: nisi uos facietis, minimum hoc eorum est quae iniquo
animo feminae sibi aut moribus aut legibus iniuncta patiuntur. omnium
rerum libertatem, immo licentiam, si uere dicere uolumus, desiderant. quid
enim, si hoc expugnauerint, non temptabunt?

 

 

[ 3 ] Recensete omnia muliebria iura quibus licentiam earum adligauerint
maiores uestri per quaeque subiecerint uiris; quibus omnibus constrictas uix
tamen continere potestis. quid? si carpere singula et extorquere et exaequari
ad extremum uiris patiemini, tolerabiles uobis eas fore creditis? extemplo
simul pares esse coeperint, superiores erunt. at hercule ne quid nouum in eas
rogetur recusant, non ius sed iniuriam deprecantur: immo ut quam accepistis
iussistis suffragiis uestris legem, quam usu tot annorum et experiendo
comprobastis, hanc ut abrogetis, id est, ut unam tollendo legem ceteras
infirmetis. nulla lex satis commoda omnibus est: id modo quaeritur, si maiori
parti et in summam prodest. si quod cuique priuatim officiet ius, id destruet
ac demolietur, quid attinebit uniuersos rogare leges quas mox abrogare in
quos latae sunt possint? uolo tamen audire quid sit propter quod matronae
consternatae procucurrerint in publicum ac uix foro se et contione
abstineant? ut captiui ab Hannibale redimantur parentes, uiri, liberi, fratres
earum? procul abest absitque semper talis fortuna rei publicae; sed tamen,
cum fuit, negastis hoc piis precibus earum. at non pietas nec sollicitudo pro
suis sed religio congregauit eas: matrem Idaeam a Pessinunte ex Phrygia
uenientem accepturae sunt. quid honestum dictu saltem seditioni
praetenditur muliebri? "ut auro et purpura fulgamus" inquit, "ut carpentis
festis profestisque diebus, uelut triumphantes de lege uicta et abrogata et
captis ereptis suffragiis uestris, per urbem uectemur: ne ullus modus
sumptibus, ne luxuriae sit."

 

 

[ 4 ] Saepe me querentem de feminarum, saepe de uirorum nec de priuatorum
modo sed etiam magistratuum sumptibus audistis, diuersisque duobus uitiis,
auaritia et luxuria, ciuitatem laborare, quae pestes omnia magna imperia
euerterunt. haec ego, quo melior laetiorque in dies fortuna rei publicae est,
quo magis imperium crescit&#151;et iam in Graeciam Asiamque transcendimus
omnibus libidinum inlecebris repletas et regias etiam adtrectamus gazas&#151;, eo
plus horreo, ne illae magis res nos ceperint quam nos illas. infesta, mihi
credite, signa ab Syracusis inlata sunt huic urbi. iam nimis multos audio
Corinthi et Athenarum ornamenta laudantes mirantesque et antefixa fictilia
deorum Romanorum ridentes. ego hos malo propitios deos et ita spero
futuros, si in suis manere sedibus patiemur. patrum nostrorum memoria per
legatum Cineam Pyrrhus non uirorum modo sed etiam mulierum animos
donis temptauit. nondum lex Oppia ad coercendam luxuriam muliebrem lata
erat; tamen nulla accepit. quam causam fuisse censetis? eadem fuit quae
maioribus nostris nihil de hac re lege sanciundi: nulla erat luxuria quae
coerceretur. sicut ante morbos necesse est cognitos esse quam remedia eorum,
sic cupiditates prius natae sunt quam leges quae iis modum facerent. quid
legem Liciniam excitauit de quingentis iugeribus nisi ingens cupido agros
continuandi? quid legem Cinciam de donis et muneribus nisi quia uectigalis
iam et stipendiaria plebs esse senatui coeperat? itaque minime mirum est nec
Oppiam nec aliam ullam tum legem desideratam esse quae modum
sumptibus mulierum faceret, cum aurum et purpuram data et oblata ultro
non accipiebant. si nunc cum illis donis Cineas urbem circumiret, stantes in
publico inuenisset quae acciperent. atque ego nonnullarum cupiditatium ne
causam quidem aut rationem inire possum. nam ut quod alii liceat tibi non
licere aliquid fortasse naturalis aut pudoris aut indignationis habeat, sic
aequato omnium cultu quid unaquaeque uestrum ueretur ne in se
conspiciatur? pessimus quidem pudor est uel parsimoniae uel paupertatis;
sed utrumque lex uobis demit cum id quod habere non licet non habetis.
"hanc" inquit "ipsam exaequationem non fero" illa locuples. "cur non
insignis auro et purpura conspicior? cur paupertas aliarum sub hac legis
specie latet, ut quod habere non possunt habiturae, si liceret, fuisse
uideantur?" uultis hoc certamen uxoribus uestris inicere, Quirites, ut diuites
id habere uelint quod nulla alia possit, pauperes ne ob hoc ipsum
contemnantur, supra uires se extendant? ne &lt;eas&gt; simul pudere quod non
oportet coeperit, quod oportet non pudebit. quae de suo poterit, parabit: quae
non poterit, uirum rogabit. miserum illum uirum, et qui exoratus et qui non
exoratus erit, cum quod ipse non dederit datum ab alio uidebit. nunc uolgo
alienos uiros rogant et, quod maius est, legem et suffragia rogant et a
quibusdam impetrant. aduersus te et rem tuam et liberos tuos exorabilis es:
simul lex modum sumptibus uxoris tuae facere desierit, tu nunquam facies.
nolite eodem loco existimare, &lt;Quirites,&gt; futuram rem quo fuit antequam
lex de hoc ferretur. et hominem improbum non accusari tutius est quam
absolui, et luxuria non mota tolerabilior esset quam erit nunc, ipsis uinculis
sicut ferae bestiae inritata, deinde emissa. ego nullo modo abrogandam legem
Oppiam censeo: uos quod faxitis, deos omnes fortunare uelim.'

 

 

[ 5 ] Post haec tribuni quoque plebi qui se intercessuros professi erant, cum
pauca in eandem sententiam adiecissent, tum L. Ualerius pro rogatione ab se
promulgata ita disseruit: 'si priuati tantummodo ad suadendum
dissuadendumque id quod ab nobis rogatur processissent, ego quoque, cum
satis dictum pro utraque parte existimarem, tacitus suffragia uestra
expectassem: nunc cum uir clarissimus, consul M. Porcius, non auctoritate
solum, quae tacita satis momenti habuisset, sed oratione etiam longa et
accurata insectatus sit rogationem nostram, necesse est paucis respondere. qui
tamen plura uerba in castigandis matronis quam in rogatione nostra
dissuadenda consumpsit, et quidem ut in dubio poneret utrum id quod
reprenderet matronae sua sponte an nobis auctoribus fecissent. rem
defendam, non nos, in quos iecit magis hoc consul uerbo tenus quam ut re
insimularet. coetum et seditionem et interdum secessionem muliebrem
appellauit quod matronae in publico uos rogassent ut legem in se latam per
bellum temporibus duris in pace et florenti ac beata re publica abrogaretis.
uerba magna quae rei augendae causa conquirantur et haec et alia esse scio, et
M. Catonem oratorem non solum grauem sed interdum etiam trucem esse
scimus omnes, cum ingenio sit mitis. nam quid tandem noui matronae
fecerunt, quod frequentes in causa ad se pertinente in publicum processerunt?
nunquam ante hoc tempus in publico apparuerunt? tuas aduersus te Origines
reuoluam. accipe quotiens id fecerint, et quidem semper bono publico. iam a
principio, regnante Romulo, cum Capitolio ab Sabinis capto medio in foro
signis conlatis dimicaretur, nonne intercursu matronarum inter acies duas
proelium sedatum est? quid? regibus exactis cum Coriolano Marcio duce
legiones Uolscorum castra ad quintum lapidem posuissent, nonne id agmen
quo obruta haec urbs esset matronae auerterunt? iam urbe capta a Gallis
aurum quo redempta urbs est nonne matronae consensu omnium in
publicum contulerunt? proximo bello, ne antiqua repetam, nonne et, cum
pecunia opus fuit, uiduarum pecuniae adiuuerunt aerarium et, cum di
quoque noui ad opem ferendam dubiis rebus accerserentur, matronae
uniuersae ad mare profectae sunt ad matrem Idaeam accipiendam?
dissimiles, inquis, causae sunt. nec mihi causas aequare propositum est: nihil
noui factum purgare satis est. ceterum quod in rebus ad omnes pariter uiros
feminas pertinentibus fecisse eas nemo miratus est, in causa proprie ad ipsas
pertinente miramur fecisse? quid autem fecerunt? superbas, me dius fidius,
aures habemus si, cum domini seruorum non fastidiant preces, nos rogari ab
honestis feminis indignamur.

 

 

[ 6 ] Uenio nunc ad id de quo agitur. in quo duplex consulis oratio fuit; nam et
legem ullam omnino abrogari est indignatus et eam praecipue legem quae
luxuriae muliebris coercendae causa lata esset. et illa communis pro legibus
uisa consularis oratio est, et haec aduersus luxuriam seuerissimis moribus
conueniebat; itaque periculum est, nisi quid in utraque re uani sit
docuerimus, ne quis error uobis offundatur. ego enim quemadmodum ex iis
legibus quae non in tempus aliquod sed perpetuae utilitatis causa in
aeternum latae sunt nullam abrogari debere fateor, nisi quam aut usus
coarguit aut status aliquis rei publicae inutilem fecit, sic quas tempora aliqua
desiderarunt leges, mortales, ut ita dicam, et temporibus ipsis mutabiles esse
uideo. quae in pace lata sunt, plerumque bellum abrogat, quae in bello, pax, ut
in nauis administratione alia in secunda, alia in aduersa tempestate usui
sunt. haec cum ita natura distincta sint, ex utro tandem genere ea lex esse
uidetur quam abrogamus? &lt;num&gt;quae uetus? regia lex simul cum ipsa urbe
nata aut, quod secundum est, ab decemuiris ad condenda iura creatis in
duodecim tabulis scripta, sine qua cum maiores nostri non existimarint decus
matronale seruari posse, nobis quoque uerendum sit ne cum ea pudorem
sanctitatemque feminarum abrogemus? quis igitur nescit nouam istam legem
esse, Q. Fabio et Ti. Sempronio consulibus uiginti ante annis latam? sine qua
cum per tot annos matronae optimis moribus uixerint, quod tandem ne
abrogata ea effundantur ad luxuriam periculum est? nam si ista lex &lt;uetus&gt;
aut ideo lata esset ut finiret libidinem muliebrem, uerendum foret ne
abrogata incitaret: cur sit autem lata, ipsum indicabit tempus. Hannibal in
Italia erat, uictor ad Cannas; iam Tarentum, iam Arpos, iam Capuam habebat;
ad urbem Romam admoturus exercitum uidebatur; defecerant socii; non
milites in supplementum, non socios nauales ad classem tuendam, non
pecuniam in aerario habebamus; serui quibus arma darentur ita ut pretium
pro iis bello perfecto dominis solueretur emebantur; in eandem diem
pecuniae frumentum et cetera quae belli usus postulabant praebenda
publicani se conducturos professi erant; seruos ad remum numero ex censu
constituto cum stipendio nostro dabamus; aurum et argentum omne ab
senatoribus eius rei initio orto in publicum conferebamus; uiduae et pupilli
pecunias suas in aerarium deferebant; cautum erat quo ne plus auri et argenti
facti, quo ne plus signati argenti et aeris domi haberemus&#151;tali tempore in
luxuria et ornatu matronae occupatae erant, ut ad eam coercendam Oppia lex
desiderata sit, cum quia Cereris sacrificium lugentibus omnibus matronis
intermissum erat, senatus finiri luctum triginta diebus iussit? cui non
apparet inopiam et miseriam ciuitatis, [et] quia omnium priuatorum
pecuniae in usum publicum uertendae erant, istam legem scripsisse tam diu
mansuram quam diu causa scribendae legis mansisset? nam si quae tunc
temporis causa aut decreuit senatus aut populus iussit in perpetuum seruari
oportet, cur pecunias reddimus priuatis? cur publica praesenti pecunia
locamus? cur serui qui militent non emuntur? cur priuati non damus
remiges sicut tunc dedimus?

 

 

[ 7 ] Omnes alii ordines, omnes homines mutationem in meliorem statum rei
publicae sentient: ad coniuges tantum nostras pacis et tranquillitatis publicae
fructus non perueniet? purpura uiri utemur, praetextati in magistratibus, in
sacerdotiis, liberi nostri praetextis purpura togis utentur; magistratibus in
coloniis municipiisque, hic Romae infimo generi, magistris uicorum, togae
praetextae habendae ius permittemus, nec id ut uiui solum habeant [tantum]
insigne sed etiam ut cum eo crementur mortui: feminis dumtaxat purpurae
usu interdicemus? et cum tibi uiro liceat purpura in uestem stragulam uti,
matrem familiae tuam purpureum amiculum habere non sines, et equus
tuus speciosius instratus erit quam uxor uestita? sed in purpura, quae teritur
absumitur, iniustam quidem sed aliquam tamen causam tenacitatis uideo; in
auro uero, in quo praeter manupretium nihil intertrimenti fit, quae
malignitas est? praesidium potius in eo est et ad priuatos et ad publicos usus,
sicut experti estis. nullam aemulationem inter se singularum, quoniam nulla
haberet, esse aiebat. at hercule uniuersis dolor et indignatio est, cum
sociorum Latini nominis uxoribus uident ea concessa ornamenta quae sibi
adempta sint, cum insignes eas esse auro et purpura, cum illas uehi per
urbem, se pedibus sequi, tamquam in illarum ciuitatibus non in sua
imperium sit. uirorum hoc animos uolnerare posset: quid muliercularum
censetis, quas etiam parua mouent? non magistratus nec sacerdotia nec
triumphi nec insignia nec dona aut spolia bellica iis contingere possunt:
munditiae et ornatus et cultus, haec feminarum insignia sunt, his gaudent et
gloriantur, hunc mundum muliebrem appellarunt maiores nostri. quid aliud
in luctu quam purpuram atque aurum deponunt? quid cum eluxerunt
sumunt? quid in gratulationibus supplicationibusque nisi excellentiorem
ornatum adiciunt? scilicet, si legem Oppiam abrogaritis, non uestri arbitrii
erit si quid eius uetare uolueritis quod nunc lex uetat: minus filiae, uxores,
sorores etiam quibusdam in manu erunt. nunquam saluis suis exuitur
seruitus muliebris, et ipsae libertatem quam uiduitas et orbitas facit
detestantur. in uestro arbitrio suum ornatum quam in legis malunt esse; et
uos in manu et tutela, non in seruitio debetis habere eas et malle patres uos
aut uiros quam dominos dici. inuidiosis nominibus utebatur modo consul
seditionem muliebrem et secessionem appellando. id enim periculum est ne
Sacrum montem, sicut quondam irata plebs, aut Auentinum capiant.
patiendum huic infirmitati est, quodcumque uos censueritis. quo plus
potestis, eo moderatius imperio uti debetis.'

 

 

[ 8 ] Haec cum contra legem proque lege dicta essent, aliquanto maior frequentia
mulierum postero die sese in publicum effudit unoque agmine omnes
Brutorum ianuas obsederunt, qui collegarum rogationi intercedebant, nec
ante abstiterunt quam remissa intercessio ab tribunis est. nulla deinde
dubitatio fuit quin omnes tribus legem abrogarent. uiginti annis post abrogata
est quam lata. M. Porcius consul, postquam abrogata lex Oppia est, extemplo
uiginti quinque nauibus longis, quarum quinque sociorum erant, ad Lunae
portum profectus est eodem exercitu conuenire iusso, et edicto per oram
maritimam misso nauibus omnis generis contractis ab Luna proficiscens
edixit ut ad portum Pyrenaei sequerentur: inde se frequenti classe ad hostes
iturum. praeteruecti Ligustinos montes sinumque Gallicum ad diem quam
dixerat conuenerunt. inde Rhodam uentum et praesidium Hispanorum quod
in castello erat ui deiectum. ab Rhoda secundo uento Emporias peruentum:
ibi copiae omnes praeter socios nauales in terram expositae.

 

 

[ 9 ] Iam tunc Emporiae duo oppida erant muro diuisa. unum Graeci habebant,
a Phocaea, unde et Massilienses, oriundi, alterum Hispani; sed Graecum
oppidum in mare expositum totum orbem muri minus quadringentos passus
patentem habebat, Hispanis retractior a mari trium milium passuum in
circuitu murus erat. tertium genus Romani coloni ab diuo Caesare post
deuictos Pompei liberos adiecti. nunc in corpus unum confusi omnes
Hispanis prius, postremo et Graecis in ciuitatem Romanam adscitis.
miraretur qui tum cerneret, aperto mari ab altera parte, ab altera Hispanis tam
fera et bellicosa gente obiectis, quae res eos tutaretur. disciplina erat custos
infirmitatis, quam inter ualidiores optime timor continet. partem muri
uersam in agros egregie munitam habebant, una tantum in eam regionem
porta imposita, cuius adsiduus custos semper aliquis ex magistratibus erat.
nocte pars tertia ciuium in muris excubabat; neque moris causa tantum aut
legis sed quanta si hostis ad portas esset et seruabant uigilias et circumibant
cura. Hispanum neminem in urbem recipiebant: ne ipsi quidem temere urbe
excedebant. ad mare patebat omnibus exitus. porta ad Hispanorum oppidum
uersa nunquam nisi frequentes, pars tertia fere cuius proxima nocte uigiliae
in muris fuerant, egrediebantur. causa exeundi haec erat: commercio eorum
Hispani imprudentes maris gaudebant mercarique et ipsi ea quae externa
nauibus inueherentur et agrorum exigere fructus uolebant. huius mutui usus
desiderium ut Hispana urbs Graecis pateret faciebat. erant etiam eo tutiores
quod sub umbra Romanae amicitiae latebant, quam sicut minoribus uiribus
quam Massilienses pari colebant fide. tum quoque consulem exercitumque
comiter ac benigne acceperunt. paucos ibi moratus dies Cato, dum exploraret
ubi et quantae hostium copiae essent, ut ne mora quidem segnis esset, omne
id tempus exercendis militibus consumpsit. id erat forte tempus anni ut
frumentum in areis Hispani haberent; itaque redemptoribus uetitis
frumentum parare ac Romam dimissis 'bellum' inquit 'se ipsum alet'.
profectus ab Emporiis agros hostium urit uastatque, omnia fuga et terrore
complet.

 

 

[ 10 ] Eodem tempore M. Heluio decedenti ex ulteriore Hispania cum praesidio
sex milium dato ab Ap. Claudio praetore Celtiberi agmine ingenti ad
oppidum Iliturgi occurrunt. uiginti milia armatorum fuisse Ualerius scribit,
duodecim milia ex iis caesa, oppidum Iliturgi receptum et puberes omnes
interfectos. inde ad castra Catonis Heluius peruenit et, quia tuta iam ab
hostibus regio erat, praesidio in ulteriorem Hispaniam remisso Romam est
profectus et ob rem feliciter gestam ouans urbem est ingressus. argenti infecti
tulit in aerarium quattuordecim milia pondo septingenta triginta duo et
signati bigatorum septemdecim milia uiginti tres et Oscensis argenti centum
undeuiginti milia quadringentos undequadraginta. causa triumphi negandi
senatui fuit quod alieno auspicio et in aliena prouincia pugnasset; ceterum
biennio post redierat, cum prouincia successori Q. Minucio tradita annum
insequentem retentus ibi longo et graui fuisset morbo. itaque duobus modo
mensibus ante Heluius ouans urbem est ingressus quam successor eius Q.
Minucius triumpharet. hic quoque tulit argenti pondo triginta quattuor milia
octingenta et bigatorum septuaginta tria milia et Oscensis argenti ducenta
septuaginta octo milia.

 

 

[ 11 ] In Hispania interim consul haud procul Emporiis castra habebat. eo legati
tres ab Ilergetum regulo Bilistage, in quibus unus filius eius erat, uenerunt
querentes castella sua oppugnari nec spem ullam esse resistendi nisi
praesidium Romanus misisset: tria milia militum satis esse nec hostes, si
tanta manus uenisset, mansuros. ad ea consul moueri quidem se uel periculo
eorum uel metu dicere, sed sibi nequaquam tantum copiarum esse ut, cum
magna uis hostium haud procul absit et quam mox signis conlatis
dimicandum sit in dies expectet, diuidendo exercitum minuere tuto uires
possit. legati ubi haec audierunt flentes ad genua consulis prouoluuntur,
orant ne se in rebus tam trepidis deserat: quo enim se, repulsos ab Romanis,
ituros? nullos se socios, nihil usquam in terris aliud spei habere. potuisse se
extra id periculum esse, si decedere fide, si coniurare cum ceteris uoluissent.
nullis minis, nullis terriculis se motos, sperantes satis opis et auxilii sibi in
Romanis esse. id si nullum sit, si sibi a consule negetur, deos hominesque se
testes facere inuitos et coactos se, ne eadem quae Saguntini passi sint
patiantur, defecturos et cum ceteris potius Hispanis quam solos perituros esse.

 

 

[ 12 ] Et illo quidem die sic sine responso dimissi. consulem nocte quae insecuta
est anceps cura agitare: nolle deserere socios, nolle minuere exercitum, quod
aut moram sibi ad dimicandum aut in dimicando periculum adferre posset.
stat sententia non minuere copias, ne quid interim hostes inferant
ignominiae; sociis spem pro re ostentandam censet: saepe uana pro ueris,
maxime in bello, ualuisse et credentem se aliquid auxilii habere, perinde
atque haberet, ipsa fiducia et sperando atque audendo seruatum. postero die
legatis respondet, quamquam uereatur ne suas uires aliis eas commodando
minuat, tamen se illorum temporis ac periculi magis quam sui rationem
habere. denuntiari militum parti tertiae ex omnibus cohortibus iubet ut
cibum quem in naues imponant mature coquant nauesque in diem tertium
expediri [iussit]. duos ex legatis Bilistagi atque Ilergetibus nuntiare ea iubet;
filium reguli comiter habendo et muneribus apud se retinet. legati non ante
profecti quam impositos in naues milites uiderunt: id pro haud dubio iam
nuntiantes non suos modo sed etiam hostes fama Romani auxilii
aduentantis impleuerunt.

 

 

[ 13 ] Consul ubi satis quod in speciem fuit ostentatum est, reuocari ex nauibus
milites iubet: ipse, cum iam id tempus anni appeteret quo geri res possent,
castra hiberna tria milia passuum ab Emporiis posuit. inde per occasiones
nunc hac parte, nunc illa modico praesidio castris relicto praedatum milites
in hostium agros ducebat; nocte ferme proficiscebantur ut et quam longissime
a castris procederent et inopinantes opprimerent. et exercebat ea res nouos
milites et hostium magna uis excipiebatur, nec iam egredi extra munimenta
castellorum audebant. ubi [satis] admodum et suorum et hostium animos est
expertus, conuocari tribunos praefectosque et equites omnes et centuriones
iussit. 'tempus' inquit 'quod saepe optastis uenit, quo uobis potestas fieret
uirtutem uestram ostendendi. adhuc praedonum magis quam bellantium
militastis more: nunc iusta pugna hostes cum hostibus conferetis manus; non
agros inde populari sed urbium opes exhaurire licebit. patres nostri, cum
&lt;in&gt; Hispania Carthaginiensium et imperatores [ibi] et exercitus essent, ipsi
nullum in ea militem haberent, tamen addi hoc in foedere uoluerunt ut
imperii sui Hiberus fluuius esset finis. nunc cum duo praetores, cum consul,
cum tres exercitus Romani Hispaniam obtineant, Carthaginiensium decem
iam prope annis nemo in his prouinciis sit, imperium nobis citra Hiberum
amissum est. hoc armis et uirtute reciperetis oportet et nationem rebellantem
magis temere quam constanter bellantem iugum quo se exuit accipere rursus
cogatis.' in hunc modum maxime adhortatus pronuntiat se nocte ad castra
hostium ducturum. ita ad corpora curanda dimissi.

 

 

[ 14 ] Nocte media, cum auspicio operam dedisset, profectus ut locum quem
uellet priusquam hostes sentirent caperet, praeter castra hostium circumducit
et prima luce acie instructa sub ipsum uallum tres cohortes mittit. mirantes
barbari ab tergo apparuisse Romanum, discurrere &lt;et&gt; ipsi ad arma. interim
consul apud suos 'nusquam nisi in uirtute spes est, milites', inquit 'et ego
sedulo ne esset feci. inter castra nostra et nos medii hostes et ab tergo hostium
ager est. quod pulcherrimum, idem tutissimum: in uirtute spem positam
habere'. sub haec cohortes recipi iubet, ut barbaros simulatione fugae eliceret.
id quod crediderat euenit. pertimuisse et cedere rati Romanos porta
erumpunt et quantum inter castra sua et aciem hostium relictum erat loci
armatis complent. dum trepidant acie instruenda, consul iam paratis
ordinatisque omnibus incompositos adgreditur. equites primos ab utroque
cornu in pugnam induxit; sed in dextro extemplo pulsi cedentesque trepidi
etiam pediti terrorem intulere. quod ubi consul uidit, duas cohortes delectas
ab dextro latere hostium circumduci iubet et ab tergo se ostendere priusquam
concurrerent peditum acies. is terror obiectus hosti rem metu Romanorum
equitum inclinatam aequauit; tamen adeo turbati erant dextrae alae pedites
equitesque ut quosdam consul manu ipse reprenderit uerteritque in hostem.
ita et quamdiu missilibus pugnatum est anceps pugna erat et iam ab dextra
parte, unde terror et fuga coeperat, aegre Romanus restabat; ab sinistro cornu
et a fronte urgebantur barbari et cohortes a tergo instantes pauidi respiciebant.
ut emissis soliferreis phalaricisque gladios strinxerunt, tum uelut redintegrata
est pugna: non caecis ictibus procul ex improuiso uolnerabantur, sed pede
conlato tota in uirtute ac uiribus spes erat.

 

 

[ 15 ] Fessos iam suos consul ex secunda acie subsidiariis cohortibus in pugnam
inductis accendit. noua acies facta. integri recentibus telis fatigatos adorti
hostes primum acri impetu uelut cuneo perculerunt, deinde dissipatos in
fugam auerterunt; effuso per agros cursu castra repetebantur. ubi omnia fuga
completa uidit Cato, ipse ad secundam legionem, quae in subsidio posita erat,
reuehitur et signa prae se ferri plenoque gradu ad castra hostium oppugnanda
succedere iubet. si quis extra ordinem auidius procurrit, et ipse interequitans
sparo percutit et tribunos centurionesque castigare iubet. iam castra
oppugnabantur, saxisque et sudibus et omni genere telorum submouebantur
a uallo Romani. ubi recens admota legio est, tum et oppugnantibus animus
creuit et infensius hostes pro uallo pugnabant. consul omnia oculis perlustrat
ut qua minima ui resistatur ea parte inrumpat. ad sinistram portam
infrequentes uidet: eo secundae legionis principes hastatosque inducit. non
sustinuit impetum eorum statio quae portae apposita erat; et ceteri, postquam
intra uallum hostem uident, ipsi castris exuti signa armaque abiciunt.
caeduntur in portis, suomet ipsi agmine in arto haerentes. secundani terga
hostium caedunt, ceteri castra diripiunt. Ualerius Antias supra quadraginta
milia hostium caesa eo die scribit; Cato ipse, haud sane detractator laudum
suarum, multos caesos ait, numerum non adscribit.

 

 

[ 16 ] Tria eo die laudabilia fecisse putatur: unum, quod circumducto exercitu
procul nauibus suis castrisque, ubi spem &lt;nusquam&gt; nisi in uirtute haberent,
inter medios hostes proelium commisit; alterum, quod cohortes ab tergo
hostibus obiecit; tertium, quod secundam legionem ceteris omnibus effusis ad
sequendos hostes pleno gradu sub signis compositam instructamque subire ad
portam castrorum iussit. nihil deinde a uictoria cessatum. cum receptui signo
dato suos spoliis onustos in castra reduxisset, paucis horis noctis ad quietem
datis ad praedandum in agros duxit: effusius, ut sparsis hostibus fuga, praedati
sunt. quae res non minus quam pugna pridie aduersa Emporitanos Hispanos
accolasque eorum in deditionem compulit. multi et aliarum ciuitatium, qui
Emporias perfugerant, dediderunt se; quos omnes appellatos benigne uinoque
et cibo curatos domos dimisit. confestim inde castra mouit; et quacumque
incedebat agmen legati dedentium ciuitates suas occurrebant, et cum
Tarraconem uenit iam omnis cis Hiberum Hispania perdomita erat,
captiuique et Romani et socium ac Latini nominis uariis casibus in Hispania
oppressi donum consuli a barbaris reducebantur. fama deinde uolgatur
consulem in Turdetaniam exercitum ducturum, et ad deuios montanos
'profectum etiam' falso perlatum est. ad hunc uanum et sine auctore ullo
rumorem Bergistanorum ciuitatis septem castella defecerunt: eos deducto
exercitu consul sine memorando proelio in potestatem redegit. haud ita
multo post eidem, regresso Tarraconem consule, priusquam inde quoquam
procederet, defecerunt. iterum subacti; sed non eadem uenia uictis fuit: sub
corona ueniere omnes, ne saepius pacem sollicitarent.

 

 

[ 17 ] Interim P. Manlius praetor exercitu uetere a Q. Minucio, cui successerat,
accepto, adiuncto et Ap. Claudi Neronis ex ulteriore Hispania uetere item
exercitu, in Turdetaniam proficiscitur. omnium Hispanorum maxime
imbelles habentur Turdetani; freti tamen multitudine sua obuiam ierunt
agmini Romano. eques immissus turbauit extemplo aciem eorum. pedestre
proelium nullius ferme certaminis fuit: milites ueteres, periti hostium
bellique, haud dubiam pugnam fecerunt. nec tamen ea pugna debellatum est:
decem milia Celtiberum mercede Turduli conducunt alienisque armis
parabant bellum. consul interim rebellione Bergistanorum ictus, ceteras
quoque ciuitates ratus per occasionem idem facturas, arma omnibus cis
Hiberum Hispanis adimit; quam rem adeo aegre passi ut multi mortem
sibimet ipsi consciscerent, ferox genus, nullam uitam rati sine armis esse.
quod ubi consuli renuntiatum est, senatores omnium ciuitatium ad se uocari
iussit atque iis 'non nostra' inquit 'magis quam uestra refert uos non
rebellare, siquidem id maiore Hispanorum malo quam exercitus Romani
labore semper adhuc factum est. id ut ne fiat, uno modo arbitror caueri posse,
si effectum erit ne possitis rebellare. uolo id quam mollissima uia consequi.
uos quoque in ea re consilio me adiuuate: nullum libentius sequar quam
quod uosmet ipsi attuleritis.' tacentibus spatium se ad deliberandum dierum
paucorum dare dixit. cum reuocati secundo quoque concilio tacuissent, uno
die muris omnium dirutis, ad eos qui nondum parebant profectus, ut in
quamque regionem uenerat, omnes qui circa incolebant populos in dicionem
accepit. Segesticam tantum, grauem atque opulentam ciuitatem, uineis et
pluteis cepit.

 

 

[ 18 ] Eo maiorem habebat difficultatem in subigendis hostibus quam qui primi
uenerant in Hispaniam, quod ad illos taedio imperii Carthaginiensium
Hispani deficiebant, huic ex usurpata libertate in seruitutem uelut adserendi
erant; et ita mota omnia accepit ut alii in armis essent, alii obsidione ad
defectionem cogerentur nec, nisi in tempore subuentum foret, ultra
sustentaturi fuerint. sed in consule ea uis animi atque ingenii fuit ut omnia
maxima minimaque per se adiret atque ageret, nec cogitaret modo
imperaretque quae in rem essent sed pleraque ipse per se transigeret, nec in
quemquam omnium grauius seueriusque quam in semet ipsum imperium
exerceret, parsimonia et uigiliis et labore cum ultimis militum certaret, nec
quicquam in exercitu suo praecipui praeter honorem atque imperium
haberet.

 

 

[ 19 ] Difficilius bellum in Turdetania praetori P. Manlio Celti-.1 beri mercede
exciti ab hostibus, sicut ante dictum est, faciebant; itaque eo consul accersitus
litteris praetoris legiones duxit. ubi eo uenit, castra separatim Celtiberi et
Turdetani habebant. cum Turdetanis extemplo leuia proelia incursantes in
stationes eorum Romani facere semperque uictores ex quamuis temere
coepto certamine abire. ad Celtiberos in conloquium tribunos militum ire
consul atque iis trium condicionum electionem ferre iubet: primam, si
transire ad Romanos uelint et duplex stipendium accipere quam quantum a
Turdetanis pepigissent; alteram, si domos abire, publica fide accepta nihil eam
rem noxiae futuram quod hostibus se Romanorum iunxissent; tertiam, si
utique bellum placeat, diem locumque constituant ubi secum armis
decernant. a Celtiberis dies ad consultandum petita. concilium immixtis
Turdetanis habitum magno cum tumultu; eo minus decerni quicquam
potuit. cum incerta bellum an pax cum Celtiberis essent, commeatus tamen
haud secus quam in pace ex agris castellisque hostium Romani portabant,
deni saepe munimenta eorum, uelut communi pacto commercio, priuatis
indutiis ingredientes. consul ubi hostes ad pugnam elicere nequit, primum
praedatum sub signis aliquot expeditas cohortes in agrum integrae regionis
ducit, deinde audito Seguntiae Celtiberum omnes sarcinas impedimentaque
relicta, eo pergit ducere ad oppugnandum. postquam nulla mouentur re,
persoluto stipendio non suis modo sed etiam praetoris militibus relictoque
omni exercitu in castris praetoris ipse cum septem cohortibus ad Hiberum est
regressus.

 

 

[ 20 ] Ea tam exigua manu oppida aliquot cepit. defecere ad eum Sedetani
Ausetani Suessetani. Lacetanos, deuiam et siluestrem gentem, cum insita
feritas continebat in armis, tum conscientia, dum consul exercitusque
Turdulo bello esset occupatus, depopulatorum subitis incursionibus
sociorum. igitur ad oppidum eorum oppugnandum consul ducit non
Romanas modo cohortes sed iuuentutem etiam merito infensorum iis
sociorum. oppidum longum, in latitudinem haudquaquam tantundem
patens habebant. quadringentos inde ferme passus constituit signa. ibi
delectarum cohortium stationem relinquens praecepit iis ne se ex eo loco ante
mouerent quam ipse ad eos uenisset; ceteras copias ad ulteriorem partem
urbis circumducit. maximum ex omnibus auxiliis numerum Suessetanae
iuuentutis habebat: eos ad murum oppugnandum subire iubet. quorum ubi
arma signaque Lacetani cognouere, memores quam saepe in agro eorum
impune persultassent, quotiens ipsos signis conlatis fudissent fugassentque,
patefacta repente porta uniuersi in eos erumpunt. uix clamorem eorum,
nedum impetum Suessetani tulere. quod postquam sicut futurum ratus erat
consul fieri etiam uidit, equo citato subter murum hostium ad cohortes
auehitur atque eas arreptas, effusis omnibus ad sequendos Suessetanos, qua
silentium ac solitudo erat in urbem inducit priusque omnia cepit quam se
reciperent Lacetani. mox ipsos nihil praeter arma habentes in deditionem
accepit.

 

 

[ 21 ] Confestim inde uictor ad Bergium castrum ducit. receptaculum id
maxime praedonum erat et inde incursiones in agros pacatos prouinciae eius
fiebant. transfugit inde ad consulem princeps Bergistanus et purgare se ac
populares coepit: non esse in manu ipsis rem publicam; praedones receptos
totum suae potestatis id castrum fecisse. consul eum domum redire conficta
aliqua probabili cur afuisset causa iussit: cum se muros subisse cerneret
intentosque praedones ad tuenda moenia esse, tum uti cum suae factionis
hominibus meminisset arcem occupare. id uti praeceperat factum; repente
anceps terror hinc muros ascendentibus Romanis, illinc arce capta barbaros
circumuasit. huius potitus loci consul eos qui arcem tenuerant liberos esse
cum cognatis suaque habere iussit, Bergistanos ceteros quaestori ut uenderet
imperauit, de praedonibus supplicium sumpsit. pacata prouincia uectigalia
magna instituit ex ferrariis argentariisque, quibus tum institutis locupletior in
dies prouincia fuit. ob has res gestas in Hispania supplicationem in triduum
patres decreuerunt.

 

 

[ 22 ] Eadem aestate alter consul L. Ualerius Flaccus in Gallia cum Boiorum
manu propter Litanam siluam signis conlatis secundo proelio conflixit. octo
milia Gallorum caesa traduntur; ceteri omisso bello in uicos suos atque agros
dilapsi. consul reliquum aestatis circa Padum Placentiae et Cremonae
exercitum habuit restituitque quae in iis oppidis bello diruta fuerant. cum hic
status rerum in Italia Hispaniaque esset, T. Quinctio in Graecia ita hibernis
actis ut exceptis Aetolis, quibus nec pro spe uictoriae praemia contigerant nec
diu quies placere poterat, uniuersa Graecia simul pacis libertatisque perfruens
bonis egregie statu suo gauderet nec magis in bello uirtutem Romani ducis
quam in uictoria temperantiam iustitiamque et moderationem miraretur,
senatus consultum quo bellum aduersus Nabim Lacedaemonium decretum
erat adfertur. quo lecto Quinctius conuentum Corinthum omnium sociarum
ciuitatium legationibus in diem certam edicit; ad quam ubi frequentes
undique principes conuenerunt, ita uti ne Aetoli quidem abessent, tali
oratione est usus: 'bellum aduersus Philippum non magis communi animo
consilioque Romani et Graeci gesserunt quam utrique suas causas belli
habuerunt. nam et Romanorum amicitiam nunc Carthaginienses hostes
eorum iuuando, nunc hic sociis nostris oppugnandis uiolauerat et in uos talis
fuit ut nobis, etiamsi nostrarum obliuisceremur iniuriarum, uestrae iniuriae
satis digna causa belli fuerit. hodierna consultatio tota ex uobis pendet. refero
enim ad uos utrum Argos, sicut scitis ipsi, ab Nabide occupatos pati uelitis sub
dicione eius esse an aequum censeatis nobilissimam uetustissimamque
ciuitatem, in media Graecia sitam, repeti in libertatem et eodem statu quo
ceteras urbes Peloponnesi et Graeciae esse. haec consultatio, ut uidetis, tota de
re pertinente ad uos est: Romanos nihil contingit, nisi quatenus liberatae
Graeciae unius ciuitatis seruitus non plenam nec integram gloriam esse sinit.
ceterum si uos nec cura eius ciuitatis nec exemplum nec periculum mouet ne
serpat latius contagio eius mali, nos aequi bonique facimus. de hac re uos
consulo, staturus eo quod plures censueritis.'

 

 

[ 23 ] Post orationem Romani imperatoris percenseri aliorum sententiae
coeptae sunt. cum legatus Atheniensium quantum poterat gratiis agendis
Romanorum in Graeciam merita extulisset&#151;imploratos [auxilium] aduersus
Philippum tulisse opem, non rogatos ultro aduersus tyrannum Nabim
offerre auxilium&#151;indignatusque esset haec tanta merita sermonibus tamen
aliquorum carpi futura calumniantium cum fateri potius praeteritorum
gratiam deberent, apparebat incessi Aetolos. igitur Alexander princeps gentis,
inuectus primum in Athenienses, libertatis quondam duces et auctores,
adsentationis propriae gratia communem causam prodentes, questus deinde
[est] Achaeos, Philippi quondam milites, ad postremum inclinata fortuna eius
transfugas, et Corinthum recepisse et id agere ut Argos habeant, Aetolos,
primos hostes Philippi, semper socios Romanorum, pactos in foedere suas
urbes agrosque fore deuicto Philippo fraudari Echino et Pharsalo, insimulauit
fraudis Romanos quod uano titulo libertatis ostentato Chalcidem et
Demetriadem praesidiis tenerent, qui Philippo cunctanti deducere inde
praesidia obicere semper soliti sint, nunquam donec Demetrias Chalcisque et
Corinthus tenerentur liberam Graeciam fore, postremo quia manendi in
Graecia retinendique exercitus Argos et Nabim causam facerent. deportarent
legiones in Italiam: Aetolos polliceri aut condicionibus et uoluntate sua
Nabim praesidium Argis deducturum, aut ui atque armis coacturos in
potestate consentientis Graeciae esse. 

 

 

[ 24 ] Haec uaniloquentia primum Aristaenum praetorem Achaeorum excitauit.
'ne istuc' inquit 'Iuppiter optimus maximus sirit Iunoque regina cuius in
tutela Argi sunt, ut illa ciuitas inter tyrannum Lacedaemonium et latrones
Aetolos praemium sit posita in eo discrimine ut miserius a uobis recipiatur
quam ab illo capta est. mare interiectum ab istis praedonibus non tuetur nos,
T. Quincti: quid si in media Peloponneso arcem sibi fecerint futurum nobis
est? linguam tantum Graecorum habent sicut speciem hominum: moribus
ritibusque efferatioribus quam ulli barbari, immo quam immanes beluae
uiuunt. itaque uos rogamus, Romani, ut et ab Nabide Argos reciperetis et ita
res Graeciae constituatis ut ab latrocinio quoque Aetolorum satis pacata haec
relinquatis.' Romanus cunctis undique increpantibus Aetolos responsurum
se fuisse iis dixit, nisi ita infensos omnes in eos uideret ut sedandi potius
quam inritandi essent. contentum itaque opinione ea quae de Romanis
Aetolisque esset referre se dixit quid de Nabidis bello placeret, nisi redderet
Achaeis Argos. cum omnes bellum decressent, auxilia ut pro uiribus suis
quaeque ciuitates mitterent est hortatus. ad Aetolos legatum etiam misit,
magis ut nudaret animos, id quod euenit, quam spe impetrari posse.

 

 

[ 25 ] Tribunis militum ut exercitum ab Elatia arcesserent imperauit. per
eosdem dies et Antiochi legatis de societate agentibus respondit nihil se
absentibus decem legatis sententiae habere: Romam eundum ad senatum iis
esse. ipse copias adductas ab Elatia ducere Argos pergit; atque ei circa Cleonas
Aristaenus praetor cum decem milibus Achaeorum, equitibus mille occurrit,
et haud procul inde iunctis exercitibus posuerunt castra. postero die in
campum Argiuorum descenderunt et quattuor ferme milia ab Argis locum
castris capiunt. praefectus praesidii Laconum erat Pythagoras, gener idem
tyranni et uxoris eius frater, qui sub aduentum Romanorum et utrasque
arces&#151;nam duas habent Argi&#151;et loca alia quae aut opportuna aut suspecta
erant ualidis praesidiis firmauit; sed inter haec agenda pauorem iniectum
aduentu Romanorum dissimulare haudquaquam poterat. et ad externum
terrorem intestina etiam seditio accessit. Damocles erat Argiuus, adulescens
maioris animi quam consilii, qui primo iure iurando interposito de praesidio
expellendo cum idoneis conlocutus, dum uires adicere coniurationi studet
incautior fidei aestimator fuit. conloquentem eum cum suis satelles a
praefecto missus cum accerseret, sensit proditum consilium esse hortatusque
&lt;est&gt; coniuratos qui aderant ut potius quam extorti morerentur arma secum
caperent. atque ita cum paucis in forum pergit ire clamitans ut qui saluam
rem publicam uellent auctorem et ducem se libertatis sequerentur. haud sane
mouit quemquam, quia nihil usquam spei propinquae nedum satis firmi
praesidii cernebant. haec uociferantem eum Lacedaemonii circumuentum
cum suis interfecerunt. comprensi deinde quidam et alii; ex iis occisi plures,
pauci in custodiam coniecti; &lt;alii&gt; proxima nocte funibus per murum
demissi ad Romanos perfugerunt.

 

 

[ 26 ] Quinctius adfirmantibus iis, si ad portas exercitus Romanus fuisset, non
sine effectu motum eum futurum fuisse et, si propius castra admouerentur,
non quieturos Argiuos, misit expeditos pedites equitesque, qui circa
Cylarabim&#151;gymnasium id est minus trecentos passus ab urbe&#151;cum
erumpentibus a porta Lacedaemoniis proelium commiserunt atque eos haud
magno certamine compulerunt in urbem. et castra eo ipso loco ubi pugnatum
erat imperator Romanus posuit; diem inde unum in speculis fuit, si quid
noui motus oreretur. postquam oppressam metu ciuitatem uidit, aduocat
consilium de oppugnandis Argis. omnium principum Graeciae praeter
Aristaenum eadem sententia erat, cum causa belli non alia esset, inde
potissimum ordiendi bellum. Quinctio id nequaquam placebat, et
Aristaenum contra omnium consensum disserentem cum haud dubia
adprobatione audiuit; et ipse adiecit, cum pro Argiuis aduersus tyrannum
bellum susceptum sit, quid minus conueniens esse quam omisso hoste Argos
oppugnari? se uero caput belli Lacedaemonem et tyrannum petiturum. et
dimisso consilio frumentatum expeditas cohortes misit. quod maturi erat
circa, demessum et conuectum est: uiride, ne hostes mox haberent, protritum
et corruptum. castra deinde mouit et Parthenio superato monte praeter
Tegeam tertio die ad Caryas posuit castra. ibi priusquam hostium intraret
agrum, sociorum auxilia expectauit. uenerunt Macedones a Philippo mille et
quingenti et Thessalorum equites quadringenti. nec iam auxilia, quorum
adfatim erat, sed commeatus finitumis urbibus imperati morabantur
Romanum. nauales quoque magnae copiae conueniebant: iam ab Leucade L.
Quinctius quadraginta nauibus uenerat, iam Rhodiae duodeuiginti tectae
naues, iam Eumenes rex circa Cycladas insulas erat cum decem tectis nauibus,
triginta lembis mixtisque aliis minoris formae nauigiis. ipsorum quoque
Lacedaemoniorum exules permulti, tyrannorum iniuria pulsi, spe
reciperandae patriae in castra Romana conuenerunt; multi autem erant iam
per aliquot aetates ex quo tyranni tenebant Lacedaemonem, alii ab aliis
expulsi. princeps erat exulum Agesipolis, cuius iure gentis regnum
Lacedaemone erat, pulsus infans ab Lycurgo tyranno post mortem Cleomenis
qui primus tyrannus Lacedaemone fuit.

 

 

[ 27 ] Cum terra marique tantum belli circumstaret tyrannum et prope nulla
spes esset uere suas hostiumque aestimanti uires, non tamen omisit bellum
sed et a Creta mille delectos iuuentutis eorum exciuit, cum mille iam haberet,
et tria milia mercennariorum militum, decem milia popularium cum
castellanis agrestibus in armis habuit et fossa ualloque urbem communiuit; et
ne quid intestini motus oreretur, metu et acerbitate poenarum tenebat
animos, quoniam ut saluum uellent tyrannum sperare non poterat. cum
suspectos quosdam ciuium haberet, eductis in campum omnibus copiis&#151;
Dromon ipsi uocant&#151;positis armis ad contionem uocari iubet Lacedaemonios
atque eorum contioni satellites armatos circumdedit. et pauca praefatus cur
sibi omnia timenti cauentique ignoscendum in tali tempore foret, et ipsorum
referre si quos suspectos status praesens rerum faceret prohiberi potius ne
quid moliri possint quam puniri molientes; itaque quosdam se in custodia
habiturum donec ea quae instet tempestas praetereat: hostibus repulsis&#151;a
quibus, si modo proditio intestina satis caueatur, minus periculi esse-
extemplo eos emissurum; sub haec citari nomina octoginta ferme principum
iuuentutis iussit atque eos, ut quisque ad nomen responderat, in custodiam
tradidit: nocte insequenti omnes interfecti. Ilotarum deinde quidam&#151;hi sunt
iam inde antiquitus castellani, agreste genus&#151;transfugere uoluisse insimulati
per omnes uicos sub uerberibus acti necantur. hoc terrore obstipuerant
multitudinis animi ab omni conatu nouorum consiliorum. intra munitiones
copias continebat nec parem se ratus, si dimicare acie uellet, et urbem
relinquere tam suspensis et incertis omnium animis metuens.

 

 

[ 28 ] Quinctius satis iam omnibus paratis profectus ab statiuis die altero ad
Sellasiam super Oenunta fluuium peruenit, quo in loco Antigonus
Macedonum rex cum Cleomene Lacedaemoniorum tyranno signis conlatis
dimicasse dicebatur. inde cum audisset descensum difficilis et artae uiae esse,
breui per montes circuitu praemissis qui munirent uiam, lato satis et patenti
limite ad Eurotam amnem, sub ipsis prope fluentem moenibus, peruenit. ubi
castra metantes Romanos Quinctiumque ipsum cum equitibus atque
expeditis praegressum auxiliares tyranni adorti in terrorem ac tumultum
coniecerunt nihil tale expectantes quia nemo iis obuius toto itinere fuerat ac
ueluti pacato agro transierant. aliquamdiu peditibus equites, equitibus pedites
uocantibus, cum in se cuique minimum fiduciae esset, trepidatum est;
tandem signa legionum superuenerunt et, cum primi agminis cohortes
inductae in proelium essent, qui modo terrori fuerant trepidantes in urbem
compulsi sunt. Romani cum tantum a muro recessissent ut extra ictum teli
essent, acie derecta paulisper steterunt; postquam nemo hostium contra
exibat, redierunt in castra. postero die Quinctius prope flumen praeter urbem
sub ipsas Menelai montis radices ducere copias instructas pergit: primae
legionariae cohortes ibant, leuis armatura et equites agmen cogebant. Nabis
intra murum instructos paratosque sub signis habebat mercennarios milites,
in quibus omnis fiducia erat, ut ab tergo hostem adgrederetur. postquam
extremum agmen praeteriit, tum ab oppido eodem quo pridie eruperant
tumultu pluribus simul locis erumpunt. Ap. Claudius agmen cogebat; qui ad
id quod futurum erat, ne inopinatum accideret, praeparatis suorum animis
signa extemplo conuertit totumque in hostem agmen circumegit. itaque,
uelut rectae acies concurrissent, iustum aliquamdiu proelium fuit. tandem
Nabidis milites in fugam inclinarunt; quae minus infesta ac trepida fuisset ni
Achaei locorum prudentes institissent. ii et caedem ingentem ediderunt et
dispersos passim fuga plerosque armis exuerunt. Quinctius prope Amyclas
posuit castra; unde cum perpopulatus omnia circumiecta urbi frequentis et
amoeni agri loca esset, nullo iam hostium porta excedente castra mouit ad
fluuium Eurotam. inde uallem Taygeto subiectam agrosque ad mare
pertinentes euastat.

 

 

[ 29 ] Eodem fere tempore L. Quinctius maritimae orae oppida partim
uoluntate, partim metu aut ui recepit. certior deinde factus Gytheum
oppidum omnium maritimarum rerum Lacedaemoniis receptaculum esse
nec procul a mari castra Romana abesse, omnibus id copiis adgredi constituit.
erat eo tempore ualida urbs et multitudine ciuium incolarumque et omni
bellico apparatu instructa. in tempore Quinctio rem haud facilem adgredienti
rex Eumenes et classis Rhodiorum superuenerunt. ingens multitudo
naualium sociorum e tribus contracta classibus intra paucos dies omnia quae
ad oppugnationem urbis terra marique munitae faciunda opera erant effecit.
iam testudinibus admotis murus subruebatur, iam arietibus quatiebatur.
itaque una crebris ictibus euersa est turris quodque circa muri erat casu eius
prostratum; et Romani simul a portu, unde aditus planior erat, ut
distenderent ab apertiore loco hostes, simul per patefactum ruina iter
inrumpere conabantur. nec multum afuit quin qua intenderant penetrarent;
sed tardauit impetum eorum spes obiecta dedendae urbis, mox deinde eadem
turbata. Dexagoridas et Gorgopas pari imperio praeerant urbi. Dexagoridas
miserat ad legatum Romanum traditurum se urbem; et cum ad eam rem
tempus et ratio conuenisset, a Gorgopa proditor interficitur intentiusque ab
uno urbs defendebatur. et difficilior facta oppugnatio erat ni T. Quinctius cum
quattuor milibus delectorum militum superuenisset. is cum supercilio haud
procul distantis tumuli ab urbe instructam aciem ostendisset et ex altera parte
L. Quinctius ab operibus suis terra marique instaret, tum uero desperatio
Gorgopan quoque coegit id consilii quod in altero morte uindicauerat capere,
et pactus ut abducere inde milites quos praesidii causa habebat liceret, tradidit
Quinctio urbem. priusquam Gytheum traderetur Pythagoras, praefectus Argis
relictus, tradita custodia urbis Timocrati Pellenensi cum mille mercennariis
militibus et duobus milibus Argiuorum Lacedaemonem ad Nabim uenit.

 

 

[ 30 ] Nabis sicut primo aduentu Romanae classis et traditione oppidorum
maritimae orae conterritus erat, sic parua spe cum acquieuisset Gytheo ab suis
retento, postquam id quoque traditum Romanis audiuit esse &lt;et&gt;, cum ab
terra omnibus circa hosti&lt;li&gt;bus nihil spei esset, a mari quoque toto se
interclusum, cedendum fortunae ratus caduceatorem primum in castra misit
ad explorandum si paterentur legatos ad se mitti. qua impetrata re Pythagoras
ad imperatorem uenit nullis cum aliis mandatis quam ut tyranno conloqui
cum imperatore liceret. consilio aduocato cum omnes dandum conloquium
censuissent, dies locusque constituitur. in mediae regionis tumulos modicis
copiis sequentibus cum uenissent, relictis ibi in statione conspecta utrimque
cohortibus Nabis cum delectis custodibus corporis, Quinctius cum fratre et
Eumene rege et Sosila Rhodio et Aristaeno Achaeorum praetore tribunisque
militum paucis descendit. 

 

 

[ 31 ] Ibi permisso [ut] seu dicere prius seu audire mallet, ita coepit tyrannus: 'si
ipse per me, T. Quincti uosque qui adestis, causam excogitare cur mihi aut
indixissetis bellum aut inferretis possem, tacitus euentum fortunae meae
expectassem: nunc imperare animo nequiui quin, priusquam perirem, cur
periturus essem scirem. et hercules, si tales essetis quales esse Carthaginienses
fama est, apud quos nihil societatis fides sancti haberet, in me quoque uobis
quid faceretis minus pensi esse non mirarer. nunc cum uos intueor,
Romanos esse uideo, qui rerum diuinarum foedera, humanarum fidem
socialem sanctissimam habeatis; cum me ipse respexi, eum &lt;me&gt; esse spero
cui et publice, sicut ceteris Lacedaemoniis, uobiscum uetustissimum foedus
sit et meo nomine priuatim amicitia ac societas, nuper Philippi bello
renouata. at enim ego eam uiolaui et euerti, quod Argiuorum ciuitatem
teneo. quomodo hoc tuear? re an tempore? res mihi duplicem defensionem
praebet; nam et ipsis uocantibus ac tradentibus urbem eam accepi, non
occupaui, et accepi urbem cum Philippi partium non in uestra societate esset.
tempus autem eo me liberat quod, cum iam Argos haberem, societas mihi
uobiscum conuenit et ut uobis mitterem ad bellum auxilia, non ut Argis
praesidium deducerem pepigistis. at hercule in ea controuersia quae de Argis
est superior sum et aequitate rei, quod non uestram urbem sed hostium, quod
uolentem non ui coactam accepi, et uestra confessione, quod in condicionibus
societatis Argos mihi reliquistis. ceterum nomen tyranni et facta me
premunt, quod seruos ad libertatem uoco, quod in agros inopem plebem
deduco. de nomine hoc respondere possum me, qualiscumque sum, eundem
esse qui fui cum tu ipse mecum, T. Quincti, societatem pepigisti. tum me
regem appellari a uobis memini: nunc tyrannum uocari uideo. itaque si ego
nomen imperii mutassem, mihi meae inconstantiae, cum uos mutetis, uobis
uestrae reddenda ratio est. quod ad multitudinem seruis liberandis auctam et
egentibus diuisum agrum attinet, possum quidem et in hoc me iure temporis
tutari: iam feceram haec, qualiacumque sunt, cum societatem mecum
pepigistis et auxilia in bello aduersus Philippum accepistis; sed si nunc ea
fecissem, non dico "quid in eo uos laesissem aut uestram amicitiam
uiolassem?" sed illud, me more atque instituto maiorum fecisse. nolite ad
uestras leges atque instituta exigere ea quae Lacedaemone fiunt. nihil
comparare singula necesse est. uos a censu equitem, a censu peditem legitis et
paucos excellere opibus, plebem subiectam esse illis uultis: noster legum lator
non in paucorum manu rem publicam esse uoluit, quem uos senatum
appellatis, nec excellere unum aut alterum ordinem in ciuitate, sed per
aequationem fortunae ac dignitatis fore credidit ut multi essent qui arma pro
patria ferrent. pluribus me ipse egisse quam pro patria sermonis breuitate
fateor; et breuiter peroratum esse potuit nihil me, postquam uobiscum
institui amicitiam, cur eius uos paeniteret commisisse.'

 

 

[ 32 ] Ad haec imperator Romanus: 'amicitia et societas nobis nulla tecum sed
cum Pelope, rege Lacedaemoniorum iusto ac legitimo, facta est, cuius ius
tyranni quoque qui postea per uim tenuerunt Lacedaemone imperium, quia
nos bella nunc Punica, nunc Gallica, nunc alia ex aliis occupauerant,
usurparunt, sicut tu quoque hoc Macedonico bello fecisti. nam quid minus
conueniret quam eos qui pro libertate Graeciae aduersus Philippum
gereremus bellum cum tyranno instituere amicitiam? et tyranno quam qui
unquam fuit saeuissimo et uiolentissimo in suos? nobis uero, etiamsi Argos
nec cepisses per fraudem nec teneres, liberantibus omnem Graeciam
Lacedaemon quoque uindicanda in antiquam libertatem erat atque in leges
suas, quarum modo tamquam aemulus Lycurgi mentionem fecisti. an ut ab
Iaso et Bargyliis praesidia Philippi deducantur curae erit nobis, Argos et
Lacedaemonem, duas clarissimas urbes, lumina quondam Graeciae, sub
pedibus tuis relinquemus quae titulum nobis liberatae Graeciae seruientes
deforment? at enim cum Philippo Argiui senserunt. remittimus hoc tibi ne
nostram uicem irascaris. satis compertum habemus duorum aut summum
trium in ea re, non ciuitatis culpam esse, tam hercule quam in te tuoque
praesidio accersendo accipiendoque in arcem nihil esse publico consilio
actum. Thessalos et Phocenses et Locrenses consensu omnium scimus
partium Philippi fuisse, tamen cum cetera liberauimus Graecia: quid tandem
censes in Argiuis, qui insontes publici consilii sint, facturos? seruorum ad
libertatem uocatorum et egentibus hominibus agri diuisi crimina tibi obici
dicebas, non quidem nec ipsa mediocria; sed quid ista sunt prae iis quae a te
tuisque cotidie alia super alia facinora eduntur? exhibe liberam contionem
uel Argis uel Lacedaemone, si audire iuuat uera dominationis
impotentissimae crimina. ut alia omnia uetustiora omittam, quam caedem
Argis Pythagoras iste, gener tuus, paene in oculis meis edidit? quam tu ipse,
cum iam prope in finibus Lacedaemoniorum essem? agedum, quos in
contione comprehensos omnibus audientibus ciuibus tuis te in custodia
habiturum esse pronuntiasti, iube uinctos produci: miseri parentes quos falso
lugent uiuere sciant. at enim, ut iam ita sint haec, quid ad uos, Romani? hoc
tu dicas liberantibus Graeciam? hoc iis qui ut liberare possent mare
traiecerunt, terra marique gesserunt bellum? "uos tamen" inquis
"uestramque amicitiam ac societatem proprie non uiolaui." quotiens uis te id
arguam fecisse? sed nolo pluribus: summam rem complectar. quibus igitur
rebus amicitia uiolatur? nempe his maxime duabus, si socios meos pro
hostibus habeas, si cum hostibus te coniungas. utrumque a te factum est; nam
et Messenen, uno atque eodem iure foederis quo et Lacedaemonem in
amicitiam nostram acceptam, socius ipse sociam nobis urbem ui atque armis
cepisti et cum Philippo, hoste nostro, non societatem solum sed, si diis placet,
adfinitatem etiam per Philoclen praefectum eius pepigisti et, &lt;ut&gt; bellum
aduersus nos gerens, mare circa Maleum infestum nauibus piraticis fecisti et
plures prope ciues Romanos quam Philippus cepisti atque occidisti, tutiorque
Macedoniae ora quam promunturium Maleae commeatus ad exercitus
nostros portantibus nauibus fuit. proinde parce, sis, fidem ac iura societatis
iactare et omissa populari oratione tamquam tyrannus et hostis loquere.'

 

 

[ 33 ] Sub haec Aristaenus nunc monere Nabim, nunc etiam orare ut dum
liceret, dum occasio esset, sibi ac fortunis suis consuleret; referre deinde
nominatim tyrannos ciuitatium finitimarum coepit, qui deposito imperio
restitutaque libertate suis non tutam modo sed etiam honoratam inter ciues
senectutem egissent. his dictis in uicem auditisque nox prope diremit
conloquium. postero die Nabis Argis se cedere ac deducere praesidium,
quando ita Romanis placeret, et captiuos et perfugas redditurum dixit; aliud si
quid postularent, scriptum ut ederent petiit, ut deliberare cum amicis posset.
ita et tyranno tempus datum ad consultandum est et Quinctius sociorum
etiam principibus adhibitis habuit consilium. maximae partis sententia erat
perseuerandum in bello esse et tollendum tyrannum: nunquam aliter tutam
libertatem Graeciae fore; satius multo fuisse non moueri bellum aduersus
eum quam omitti motum; et ipsum uelut comprobata dominatione
firmiorem futurum auctore iniusti imperii adsumpto populo Romano et
exemplo multos in aliis ciuitatibus ad insidiandum libertati ciuium suorum
incitaturum. ipsius imperatoris animus ad pacem inclinatior erat. uidebat
enim compulso intra moenia hoste nihil praeter obsidionem restare, eam
autem fore [et] diuturnam; non enim Gytheum, quod ipsum tamen traditum,
non expugnatum esset, sed Lacedaemonem, ualidissimam urbem uiris
armisque, oppugnaturos. unam spem fuisse si qua admouentibus exercitum
dissensio inter ipsos ac seditio excitari posset: cum signa portis prope inferri
cernerent, neminem se mouisse. adiciebat et cum Antiocho infidam pacem
Uillium legatum inde redeuntem nuntiare: multo maioribus quam ante
terrestribus naualibusque copiis in Europam eum transisse. si occupasset
obsidio Lacedaemonis exercitum, quibus aliis copiis aduersus regem tam
ualidum ac potentem bellum gesturos? haec propalam dicebat: illa tacita
suberat cura ne nouus consul Graeciam prouinciam sortiretur et incohata
belli uictoria successori tradenda esset.

 

 

[ 34 ] Cum aduersus tendendo nihil moueret socios, simulando se transire in
eorum sententiam omnes in adsensum consilii sui traduxit. 'bene uertat'
inquit, 'obsideamus Lacedaemonem, quando ita placet. illud modo ne fallat:
[ceterum] cum res tam lenta quam ipsi scitis oppugnatio urbium sit et
obsidentibus prius saepe quam obsessis taedium adferat, iam nunc hoc ita
proponere uos animis oportet hibernandum circa Lacedaemonis moenia esse.
quae mora si laborem tantum ac periculum haberet, ut et animis et
corporibus ad sustinenda ea parati essetis hortarer uos; nunc impensa quoque
magna eget in opera, in machinationes et tormenta quibus tanta urbs
oppugnanda est, in commeatus uobis nobisque in hiemem expediendos.
itaque, ne aut repente trepidetis aut rem incohatam turpiter destituatis,
scribendum ante uestris ciuitatibus censeo explorandumque quid quaeque
animi, quid uirium habeat. auxiliorum satis superque habeo; sed quo plures
sumus, pluribus rebus egebimus. nihil iam praeter nudum solum ager
hostium habet: ad hoc hiems accedet ad comportandum ex longinquo
difficilis.' haec oratio primum animos omnium ad respicienda &lt;sua&gt;
cuiusque domestica mala conuertit, segnitiam, inuidiam et obtrectationem
domi manentium aduersus militantes, libertatem difficilem ad consensum,
inopiam publicam, malignitatem conferendi ex priuato. uersis itaque subito
uoluntatibus faceret quod e re publica populi Romani sociorumque esse
crederet imperatori permiserunt.

 

 

[ 35 ] Inde Quinctius adhibitis legatis tantum tribunisque militum condiciones
in quas pax cum tyranno fieret has conscripsit: sex mensium indutiae ut
essent Nabidi Romanisque et Eumeni regi et Rhodiis; legatos extemplo
mitterent Romam T. Quinctius et Nabis, ut pax [ex] auctoritate senatus
confirmaretur; et qua die scriptae condiciones pacis editae Nabidi forent, ea
dies ut indutiarum principium esset, et ut ex ea die intra decimum diem ab
Argis ceterisque oppidis quae in Argiuorum agro essent praesidia omnia
deducerentur uacuaque et libera traderentur Romanis, et ne quod inde
mancipium regium publicumue aut priuatum educeretur: si qua dolo malo
publice aut priuatim ante educta forent, dominis recte restituerentur; naues
quas ciuitatibus maritimis ademisset redderet neue ipse nauem ullam praeter
duos lembos, qui non plus quam sedecim remis agerentur, haberet; perfugas
et captiuos omnibus sociis populi Romani ciuitatibus redderet et Messeniis
omnia quae comparerent quaeque domini cognossent; exulibus quoque
Lacedaemoniis liberos coniuges restitueret quae earum uiros sequi
uoluissent, inuita ne qua exulis comes esset; mercennariorum militum
Nabidis qui aut in ciuitates suas aut ad Romanos transissent, iis res suae
omnes recte redderentur; in Creta insula ne quam urbem haberet, quas
habuisset redderet Romanis; ne quam societatem cum ullo Cretensium aut
quoquam alio institueret neu bellum gereret; ciuitatibus omnibus, quasque
[et] ipse restituisset quaeque se suaque in fidem ac dicionem populi Romani
tradidissent, omnia praesidia deduceret seque ipse suosque ab iis abstineret;
ne quod oppidum neu quod castellum in suo alienoue agro conderet; obsides
ea ita futura daret quinque quos imperatori Romano placuisset et filium in iis
suum, et talenta centum argenti in praesenti et quinquaginta talenta in
singulos annos per annos octo.

 

 

[ 36 ] Haec conscripta castris propius urbem motis Lacedaemonem mittuntur.
nec sane quicquam eorum satis placebat tyranno, nisi quod praeter spem
reducendorum exulum mentio nulla facta erat; maxime autem omnium ea
res offendebat quod et naues et maritimae ciuitates ademptae erant. fuerat
autem ei magno fructui mare omnem oram &lt;a&gt; Maleo praedatoriis nauibus
infestam habenti; iuuentutem praeterea ciuitatium earum ad supplementum
longe optimi generis militum habebat. has condiciones quamquam ipse in
secreto uolutauerat cum amicis, uolgo tamen omnes fama ferebant, uanis ut
ad ceteram fidem sic ad secreta tegenda satellitum regiorum ingeniis. non
tam omnia uniuersi quam ea quae ad quemque pertinerent singuli carpebant.
qui exulum coniuges in matrimonio habebant aut ex bonis eorum aliquid
possederant, tamquam amissuri, non reddituri indignabantur. seruis liberatis
a tyranno non inrita modo futura libertas sed multo foedior quam fuisset
ante seruitus redeuntibus in iratorum dominorum potestatem ante oculos
obuersabatur. mercennarii milites et pretia militiae casura in pace aegre
ferebant et reditum sibi nullum esse in ciuitates uidebant infensas non
tyrannis magis quam satellitibus eorum.

 

 

[ 37 ] Haec inter se primo circulos serentes fremere; deinde subito ad arma
discurrerunt. quo tumultu cum per se satis inritatam multitudinem cerneret
tyrannus, contionem aduocari iussit. ubi cum ea quae imperarentur ab
Romanis exposuisset et grauiora atque indigniora quaedam falso adfinxisset,
et ad singula nunc ab uniuersis nunc a partibus contionis acclamaretur,
interrogauit quid se respondere ad ea aut quid facere uellent. prope una uoce
omnes nihil responderi et bellum geri iusserunt; et pro se quisque, qualia
multitudo solet, bonum animum habere et bene sperare iubentes, fortes
fortunam adiuuare aiebant. his uocibus incitatus tyrannus et Antiochum
Aetolosque adiuturos pronuntiat et sibi ad obsidionem sustinendam
copiarum adfatim esse. exciderat pacis mentio ex omnium animis, et in
stationes non ultra quieturi discurrunt. paucorum excursio lacessentium et
emissa iacula extemplo et Romanis dubitationem quin bellandum esset
exemerunt. leuia inde proelia per quadriduum primum sine ullo satis certo
euentu commissa. quinto die prope iusta pugna adeo pauentes in oppidum
Lacedaemonii compulsi sunt ut quidam milites Romani terga fugientium
caedentes per intermissa, ut tunc erant, moenia urbem intrarint.

 

 

[ 38 ] Et tunc quidem Quinctius satis eo terrore coercitis excursionibus hostium
nihil praeter ipsius oppugnationem urbis superesse ratus, missis qui omnes
nauales socios a Gytheo accerserent, ipse interim cum tribunis militum ad
uisendum urbis situm moenia circumuehitur. fuerat quondam sine muro
Sparta; tyranni nuper locis patentibus planisque obiecerant murum: altiora
loca et difficiliora aditu stationibus armatorum pro munimento obiectis
tutabantur. ubi satis omnia inspexit, corona oppugnandum ratus omnibus
copiis-erant autem Romanorum sociorumque, simul peditum equitumque,
simul terrestrium ac naualium copiarum, ad quinquaginta milia hominum-
urbem cinxit. alii scalas, alii ignem, alii alia quibus non oppugnarent modo
sed etiam terrerent, portabant. iussi clamore sublato subire undique omnes,
ut qua primum occurrerent quaue opem ferrent ad omnia simul pauentes
Lacedaemonii ignorarent. quod roboris in exercitu erat, trifariam diuisum:
parte una a Phoebeo, altera a Dictynnaeo, tertia ab eo loco quem Heptagonias
appellant&#151;omnia autem haec aperta sine muro loca sunt-adgredi iubet. cum
tantus undique terror urbem circumuasisset, primo tyrannus et ad clamores
repentinos et ad nuntios trepidos motus, ut quisque maxime laboraret locus,
aut ipse occurrebat aut aliquos mittebat; deinde circumfuso undique pauore
ita obtorpuit ut nec dicere quod in rem esset nec audire posset, nec inops
modo consilii sed uix mentis compos esset.

 

 

[ 39 ] Romanos primo sustinebant in angustiis Lacedaemonii, ternaeque acies
tempore uno locis diuersis pugnabant; deinde crescente certamine
nequaquam erat proelium par. missilibus enim Lacedaemonii pugnabant, a
quibus se et magnitudine scuti perfacile Romanus tuebatur miles et quod alii
uani, alii leues admodum ictus erant. nam propter angustias loci
confertamque turbam non modo ad emittenda cum procursu, quo plurimum
concitantur, tela spatium habebant, sed ne ut de gradu quidem libero ac stabili
conarentur. itaque ex aduerso missa tela nulla in corporibus, rara in scutis
haerebant; ab circumstantibus ex superioribus locis uolnerati quidam sunt;
mox progressos iam etiam ex tectis non tela modo sed tegulae quoque
inopinantes perculerunt. sublatis deinde supra capita scutis continuatisque ita
inter se ut non modo ad caecos ictus sed ne ad inserendum quidem ex
propinquo telum loci quicquam esset, testudine facta subibant. et primae
angustiae paulisper sua hostiumque refertae turba tenuerunt: postquam in
patentiorem uiam urbis paulatim urgentes hostem processere, non ultra uis
eorum atque impetus sustineri poterant. cum terga uertissent Lacedaemonii
et fuga effusa superiora peterent loca, Nabis quidem ut capta urbe trepidans
quanam ipse euaderet circumspectabat: Pythagoras cum ad cetera animo
officioque ducis fungebatur, tunc uero unus ne caperetur urbs causa fuit;
succendi enim aedificia proxima muro iussit. quae cum momento temporis
arsissent, ut adiuuantibus ignem qui alias ad extinguendum opem ferre
solent, ruere in Romanos tecta nec tegularum modo fragmenta sed etiam
ambusta tigna ad armatos peruenire et flamma late fundi, fumus terrorem
etiam maiorem quam periculum facere. itaque et qui extra urbem erant
Romanorum, tum maxime impetus facientes, recessere a muro et qui iam
intrauerant, ne incendio ab tergo oriente intercluderentur ab suis, receperunt
sese; et Quinctius postquam quid rei esset uidit, receptui canere iussit. ita iam
capta prope urbe reuocati redierunt in castra.

 

 

[ 40 ] Quinctius plus ex timore hostium quam ex re ipsa spei nactus per triduum
insequens territauit eos nunc proeliis lacessendo, nunc operibus,
intersaepiendoque quaedam ne exitus ad fugam esset. his comminationibus
compulsus tyrannus Pythagoran rursus oratorem misit; quem Quinctius
primo aspernatus excedere castris iussit, dein suppliciter orantem
aduolutumque genibus tandem audiuit. prima oratio fuit omnia permittentis
arbitrio Romanorum; dein cum ea uelut uana et sine effectu nihil proficeret,
eo deducta est res ut iis condicionibus quae ex scripto paucis ante diebus editae
erant indutiae fierent, pecuniaque et obsides accepti. dum oppugnatur
tyrannus, Argiui nuntiis aliis [prope] super alios adferentibus tantum non
iam captam Lacedaemonem esse erecti et ipsi, simul eo quod Pythagoras cum
parte ualidissima praesidii excesserat, contempta paucitate eorum qui in arce
erant, duce Archippo quodam praesidium expulerunt; Timocratem
Pellenensem, quia clementer praefuerat, uiuum fide data emiserunt. huic
laetitiae Quinctius superuenit pace data tyranno dimissisque ab Lacedaemone
Eumene et Rhodiis et L. Quinctio fratre ad classem.

 

 

[ 41 ] Laeta ciuitas celeberrimum festorum dierum ac nobile ludicrum
Nemeorum, die stata propter belli mala praetermissum, in aduentum
Romani exercitus ducisque indixerunt praefeceruntque ludis ipsum
imperatorem. multa erant quae gaudium cumularent: reducti ciues ab
Lacedaemone erant quos nuper Pythagoras quosque ante Nabis abduxerat;
redierant qui post compertam a Pythagora coniurationem et caede iam coepta
effugerant; libertatem ex longo interuallo libertatisque auctores Romanos,
quibus causa bellandi cum tyranno ipsi fuissent, cernebant. testata quoque
ipso Nemeorum die uoce praeconis libertas est Argiuorum. Achaeis quantum
restituti Argi in commune Achaiae concilium laetitiae adferebant, tantum
serua Lacedaemon relicta et lateri adhaerens tyrannus non sincerum
gaudium praebebant. Aetoli uero eam rem omnibus conciliis lacerare: cum
Philippo non ante desitum bellari quam omnibus excederet Graeciae urbibus,
tyranno relictam Lacedaemonem; regem autem legitimum, qui in Romanis
fuerit castris, ceterosque nobilissimos ciues in exilio uicturos; Nabidis
dominationis satellitem factum populum Romanum. Quinctius ab Argis
Elatiam, unde ad bellum Spartanum profectus erat, copias reduxit. sunt qui
non ex oppido proficiscentem bellum gessisse tyrannum tradant sed castris
aduersus Romana positis castra diuque cunctatum, quia Aetolorum auxilia
expectasset, coactum ad extremum acie confligere impetu in pabulatores suos
a Romanis facto: eo proelio uictum castrisque exutum pacem petisse, cum
cecidissent quattuordecim milia militum, capta plus quattuor milia essent.

 

 

[ 42 ] Eodem fere tempore et a T. Quinctio de rebus ad Lacedaemonem gestis et
a M. Porcio consule ex Hispania litterae allatae. utriusque nomine in dies
ternos supplicatio ab senatu decreta est. L. Ualerius consul, cum post fusos
circa Litanam siluam Boios quietam prouinciam habuisset, comitiorum causa
Romam rediit et creauit consules P. Cornelium Scipionem Africanum iterum
et Ti. Sempronium Longum. horum patres primo anno secundi Punici belli
consules fuerant. praetoria inde comitia habita: creati P. Cornelius Scipio et
duo Cn. Cornelii, Merenda et Blasio, et Cn. Domitius Ahenobarbus et Sex.
Digitius et T. Iuuentius Thalna. comitiis perfectis consul in prouinciam rediit.
nouum ius eo anno a Ferentinatibus temptatum, ut Latini qui in coloniam
Romanam nomina dedissent ciues Romani essent: Puteolos Salernumque et
Buxentum adscripti coloni qui nomina dederant, et, cum ob id se pro ciuibus
Romanis ferrent, senatus iudicauit non esse eos ciues Romanos.

 

 

[ 43 ] Principio anni quo P. Scipio Africanus iterum et Ti. Sempronius Longus
consules fuerunt, legati Nabidis tyranni Romam uenerunt. iis extra urbem in
aede Apollinis senatus datus est. pax quae cum T. Quinctio conuenisset ut
rata esset petierunt impetraruntque. de prouinciis cum relatum esset, senatus
frequens in eam sententiam ibat ut, quoniam in Hispania et Macedonia
debellatum foret, consulibus ambobus Italia prouincia esset. Scipio satis esse
Italiae unum consulem censebat, alteri Macedoniam decernendam esse:
bellum graue ab Antiocho imminere, iam ipsum sua sponte in Europam
transgressum. quid deinde facturum censerent, cum hinc Aetoli, haud dubii
hostes, uocarent ad bellum, illinc Hannibal, Romanis cladibus insignis
imperator, stimularet? dum de prouinciis consulum disceptatur, praetores
sortiti sunt: Cn. Domitio urbana iurisdictio, T. Iuuentio peregrina euenit, P.
Cornelio Hispania ulterior, Sex. Digitio citerior, duobus Cn. Corneliis,
Blasioni Sicilia, Merendae Sardinia. in Macedoniam nouum exercitum
transportari non placuit, eum qui esset ibi reduci in Italiam a Quinctio ac
dimitti; item eum exercitum dimitti qui cum M. Porcio Catone in Hispania
esset; consulibus ambobus Italiam prouinciam esse et duas urbanas scribere
eos legiones, ut dimissis quos senatus censuisset exercitibus octo omnino
Romanae legiones essent.

 

 

[ 44 ] Uer sacrum factum erat priore anno, M. Porcio et L. Ualerio consulibus. id
cum P. Licinius pontifex non esse recte factum collegio primum, deinde ex
auctoritate collegii patribus renuntiasset, de integro faciendum arbitratu
pontificum censuerunt ludosque magnos qui una uoti essent tanta pecunia
quanta adsoleret faciendos: uer sacrum uideri pecus quod natum esset inter
kal. Martias et pridie kal. Maias P. Cornelio et Ti. Sempronio consulibus.
censorum inde comitia sunt habita. creati censores Sex. Aelius Paetus et C.
Cornelius Cethegus. &lt;ii&gt; principem senatus P. Scipionem consulem, quem et
priores censores legerant, legerunt. tres omnino senatores, neminem curuli
honore usum, praeterierunt. gratiam quoque ingentem apud eum ordinem
pepererunt, quod ludis Romanis aedilibus curulibus imperarunt ut loca
senatoria secernerent a populo; nam antea in promiscuo spectarant. equitibus
quoque perpaucis adempti equi, nec in ullum ordinem saeuitum. atrium
Libertatis et uilla publica ab iisdem refecta amplificataque. uer sacrum ludique
Romani uotiui quos uouerat Ser. Sulpicius Galba consul facti. cum spectaculo
eorum occupati animi hominum essent, Q. Pleminius, qui propter multa in
deos hominesque scelera Locris admissa in carcerem coniectus fuerat,
comparauerat homines qui pluribus simul locis urbis nocte incendia facerent,
ut in consternata nocturno tumultu ciuitate refringi carcer posset. ea res
indicio consciorum palam facta delataque ad senatum est. Pleminius in
inferiorem demissus carcerem est necatusque.

 

 

[ 45 ] Coloniae ciuium Romanorum eo anno deductae sunt Puteolos
Uolturnum Liternum, treceni homines in singulas. item Salernum
Buxentumque coloniae ciuium Romanorum deductae sunt. deduxere
triumuiri Ti. Sempronius Longus, qui tum consul erat, M. Seruilius Q.
Minucius Thermus. ager diuisus est, qui Campanorum fuerat. Sipontum
item in agrum qui Arpinorum fuerat coloniam ciuium Romanorum alii
triumuiri, D. Iunius Brutus M. Baebius Tamphilus M. Heluius deduxerunt.
Tempsam item et Crotonem coloniae ciuium Romanorum deductae.
Tempsanus ager de Bruttiis captus erat: Bruttii Graecos expulerant; Crotonem
Graeci habebant. triumuiri Cn. Octauius L. Aemilius Paulus C. Laetorius
Crotonem, Tempsam L. Cornelius Merula Q. &lt;. . .&gt; C. Salonius deduxerunt.
prodigia quoque alia uisa eo anno Romae sunt, alia nuntiata. in foro et
comitio et Capitolio sanguinis guttae uisae sunt; et terra aliquotiens pluuit et
caput Uolcani arsit. nuntiatum est Nare amni lac fluxisse, pueros ingenuos
Arimini sine oculis ac naso et in Piceno agro non pedes, non manus
habentem natum. ea prodigia ex pontificum decreto procurata. et sacrificium
nouemdiale factum est, quod Hadriani nuntiauerant in agro suo lapidibus
pluuisse.

 

 

[ 46 ] In Gallia L. Ualerius Flaccus proconsul circa Mediolanium cum Gallis
Insubribus et Bois, qui Dorulato duce ad concitandos Insubres Padum
transgressi erant, signis conlatis depugnauit; decem milia hostium sunt caesa.
per eos dies collega eius M. Porcius Cato ex Hispania triumphauit. tulit in eo
triumpho argenti infecti uiginti quinque milia pondo, bigati centum uiginti
tria milia, Oscensis quingenta quadraginta, auri pondo mille quadringenta.
militibus ex praeda diuisit in singulos ducenos septuagenos aeris, triplex
equiti. Ti. Sempronius consul in prouinciam profectus in Boiorum primum
agrum legiones duxit. Boiorix tum regulus eorum cum duobus fratribus tota
gente concitata ad rebellandum castra locis apertis posuit, ut appareret
dimicaturos si hostis fines intrasset. consul ubi quantae copiae, quanta fiducia
esset hosti sensit, nuntium ad collegam mittit ut, si uideretur ei, maturaret
uenire: se tergiuersando in aduentum eius rem extracturum. quae causa
consuli cunctandi, eadem Gallis, praeterquam quod cunctatio hostium
animos faciebat, rei maturandae erat ut priusquam coniungerentur consulum
copiae rem transigerent. per biduum tamen nihil aliud quam steterunt parati
ad pugnandum, si quis contra egrederetur; tertio subiere ad uallum castraque
simul ab omni parte adgressi sunt. consul arma extemplo capere milites
iussit; armatos inde paulisper continuit, ut et stolidam fiduciam hosti augeret
et disponeret copias quibus quaeque portis erumperent. duae legiones duabus
principalibus portis signa efferre iussae. sed in ipso exitu ita conferti obstitere
Galli ut clauderent uiam. diu in angustiis pugnatum est; nec dextris magis
gladiisque gerebatur res quam scutis corporibusque ipsis obnixi urgebant,
Romani ut signa foras efferrent, Galli ut aut in castra ipsi penetrarent aut
exire Romanos prohiberent. nec ante in hanc aut illam partem moueri acies
potuerunt quam Q. Uictorius primi pili centurio et C. Atinius tribunus
militum, quartae hic, ille secundae legionis, rem in asperis proeliis saepe
temptatam, signa adempta signiferis in hostes iniecerunt. dum repetunt enixe
signum, priores secundani se porta eiecerunt.

 

 

[ 47 ] Iam hi extra uallum pugnabant, quarta legione in porta haerente, cum
alius tumultus ex auersa parte castrorum est exortus. in portam quaestoriam
inruperant Galli resistentesque pertinacius occiderant L. Postumium
quaestorem, cui Tympano fuit cognomen, et M. Atinium et P. Sempronium
praefectos socium, et ducentos ferme milites. capta ab ea parte castra erant,
donec cohors extraordinaria, missa a consule ad tuendam quaestoriam
portam, et eos qui intra uallum erant partim occidit partim expulit castris et
inrumpentibus obstitit. eodem fere tempore et quarta legio cum duabus
extraordinariis cohortibus porta erupit. ita simul tria proelia circa castra locis
distantibus erant clamoresque dissoni ad incertos suorum euentus a praesenti
certamine animos pugnantium auertebant. usque ad meridiem aequis uiribus
ac prope pari spe pugnatum est. labor et aestus mollia et fluida corpora
Gallorum et minime patientia sitis cum decedere pugna coegisset, in paucos
restantes impetum Romani fecerunt fusosque compulerunt in castra. signum
inde receptui ab consule datum est; ad quod pars maior receperunt sese, pars
certaminis studio et spe potiundi castris hostium perstitit ad uallum. eorum
paucitate contempta Galli uniuersi ex castris eruperunt: fusi inde Romani
quae imperio consulis noluerant suo pauore ac terrore castra repetunt. ita
uaria hinc atque illinc nunc fuga, nunc uictoria fuit; Gallorum tamen ad
undecim milia, Romanorum quinque milia sunt occisa. Galli recepere in
intima finium sese, consul Placentiam legiones duxit.

 

 

[ 48 ] Scipionem alii coniuncto exercitu cum collega per Boiorum Ligurumque
agros populantem isse, quod progredi siluae paludesque passae sint, scribunt,
alii nulla memorabili re gesta Romam comitiorum causa redisse. eodem hoc
anno T. Quinctius Elatiae, quo in hiberna reduxerat copias, totum hiemis
tempus iure dicundo consumpsit mutandisque iis quae aut ipsius Philippi
aut praefectorum eius licentia in ciuitatibus facta erant, cum suae factionis
hominum uires augendo ius ac libertatem aliorum deprimerent. ueris initio
Corinthum conuentu edicto uenit. ibi omnium ciuitatium legationes in
contionis modum circumfusas est adlocutus, orsus ab inita primum Romanis
amicitia cum Graecorum gente et imperatorum qui ante se in Macedonia
fuissent suisque rebus gestis. omnia cum adprobatione ingenti sunt audita,
praeterquam cum ad mentionem Nabidis uentum esset: id minime
conueniens liberanti Graeciam uidebatur tyrannum reliquisse non suae
solum patriae grauem sed omnibus circa ciuitatibus metuendum, haerentem
uisceribus nobilissimae ciuitatis.

 

 

[ 49 ] Nec ignarus huius habitus animorum Quinctius, si sine excidio
Lacedaemonis fieri potuisset, fatebatur pacis cum tyranno mentionem
admittendam auribus non fuisse: nunc, cum aliter quam ruina grauissimae
ciuitatis opprimi non posset, satius uisum esse tyrannum debilitatum ac totis
prope uiribus ad nocendum cuiquam ademptis relinqui quam intermori
uehementioribus quam quae pati possit remediis ciuitatem sinere, in ipsa
uindicta libertatis perituram. praeteritorum commemorationi subiecit
proficisci sibi in Italiam atque omnem exercitum deportare in animo esse:
Demetriadis Chalcidisque praesidia intra decimum diem audituros deducta,
Acrocorinthum ipsis extemplo uidentibus uacuam Achaeis traditurum, ut
omnes scirent utrum Romanis an Aetolis mentiri mos esset, qui male
commissam libertatem populo Romano sermonibus distulerint et mutatos
pro Macedonibus Romanos dominos. sed illis nec quid dicerent nec quid
facerent quicquam unquam pensi fuisse; reliquas ciuitates monere ut &lt;ex&gt;
factis, non ex dictis amicos pensent intellegantque quibus credendum et a
quibus cauendum sit. libertate modice utantur: temperatam eam salubrem et
singulis et ciuitatibus esse, nimiam et aliis grauem et ipsis qui habeant
praecipitem et effrenatam esse. concordiae in ciuitatibus principes et ordines
inter se et in commune omnes ciuitates consulerent. aduersus consentientes
nec regem quemquam satis ualidum nec tyrannum fore: discordiam et
seditionem omnia opportuna insidiantibus facere, cum pars quae domestico
certamine inferior sit externo potius se adplicet quam ciui cedat. alienis armis
partam, externa fide redditam libertatem sua cura custodirent seruarentque ut
populus Romanus dignis datam libertatem ac munus suum bene positum
sciret.

 

 

[ 50 ] Has uelut parentis uoces cum audirent, manare omnibus gaudio lacrimae,
adeo ut ipsum quoque confunderent dicentem. paulisper fremitus
adprobantium dicta fuit monentiumque aliorum alios ut eas uoces uelut
oraculo missas in pectora animosque demitterent. silentio deinde facto petiit
ab iis ut ciues Romanos, si qui apud eos in seruitute essent, conquisitos intra
duos menses mitterent ad se in Thessaliam: ne ipsis quidem honestum esse
in liberata terra liberatores eius seruire. omnes acclamarunt gratias se inter
cetera etiam ob hoc agere quod admoniti essent ut tam pio, tam necessario
officio fungerentur. ingens numerus erat bello Punico captorum, quos
Hannibal, cum ab suis non redimerentur, uenum dederat. multitudinis
eorum argumentum sit quod Polybius scribit centum talentis eam rem
Achaeis stetisse, cum quingenos denarios pretium in capita quod redderetur
dominis statuissent. mille enim ducentos ea ratione Achaia habuit: adice
nunc pro portione quot uerisimile sit Graeciam totam habuisse. nondum
conuentus dimissus erat, cum respiciunt praesidium ab Acrocorintho
descendens protinus duci ad portam atque abire. quorum agmen imperator
secutus prosequentibus cunctis, seruatorem liberatoremque acclamantibus,
salutatis dimissisque iis eadem qua uenerat uia Elatiam rediit. inde cum
omnibus copiis Ap. Claudium legatum dimittit; per Thessaliam atque
Epirum ducere Oricum iubet atque se ibi opperiri: inde namque in animo esse
exercitum in Italiam traicere. et L. Quinctio fratri, legato et praefecto classis,
scribit ut onerarias ex omni Graeciae ora eodem contraheret.

 

 

[ 51 ] Ipse Chalcidem profectus, deductis non a Chalcide solum sed etiam ab
Oreo atque Eretria praesidiis, conuentum ibi Euboicarum habuit ciuitatium
admonitosque in quo statu rerum accepisset eos et in quo relinqueret dimisit.
Demetriadem inde proficiscitur deductoque praesidio, prosequentibus cunctis
sicut Corinthi et Chalcide, pergit ire in Thessaliam, ubi non liberandae modo
ciuitates erant sed ex omni conluuione et confusione in aliquam tolerabilem
formam redigendae. nec enim temporum modo uitiis ac uiolentia et licentia
regia turbati erant sed inquieto etiam ingenio gentis nec comitia nec
conuentum nec concilium ullum non per seditionem ac tumultum iam inde
a principio ad nostram usque aetatem traducentis. a censu maxime et
senatum et iudices legit potentioremque eam partem ciuitatium fecit cui
salua et tranquilla omnia esse magis expediebat.

 

 

[ 52 ] Ita cum percensuisset Thessaliam, per Epirum Oricum, unde erat
traiecturus, uenit. ab Orico copiae omnes Brundisium transportatae; inde per
totam Italiam ad urbem prope triumphantes non minore agmine rerum
captarum quam suo prae se acto uenerunt. postquam Romam uentum est,
senatus extra urbem Quinctio ad res gestas edisserendas datus est
triumphusque meritus ab lubentibus decretus. triduum triumphauit. die
primo arma tela signaque aerea et marmorea transtulit, plura Philippo
adempta quam quae ex ciuitatibus ceperat; secundo aurum argentumque
factum infectumque et signatum. infecti argenti fuit ~decem et octo~ milia
pondo et ducenta septuaginta, facti uasa multa omnis generis, caelata
pleraque, quaedam eximiae artis; et ex aere multa fabrefacta; ad hoc clipea
argentea decem. signati argenti octoginta quattuor milia fuere Atticorum:
tetrachma uocant, trium fere denariorum in singulis argenti est pondus. auri
pondo fuit tria milia septingenta quattuordecim et clipeum unum ex auro
totum et Philippei nummi aurei quattuordecim milia quingenti
quattuordecim. tertio die coronae aureae, dona ciuitatium, tralatae centum
quattuordecim; et hostiae ductae et ante currum multi nobiles captiui
obsidesque, inter quos Demetrius regis Philippi filius fuit et Armenes Nabidis
tyranni filius, Lacedaemonius. ipse deinde Quinctius in urbem est inuectus.
secuti currum milites frequentes, ut exercitu omni ex prouincia deportato. his
duceni quinquageni aeris in pedites diuisi, duplex centurioni, triplex equiti.
praebuerunt speciem triumpho capitibus rasis secuti qui seruitute exempti
fuerant.

 

 

[ 53 ] Exitu anni huius Q. Aelius Tubero tribunus plebis ex senatus consulto
tulit ad plebem plebesque sciuit uti duae Latinae coloniae, una in Bruttios,
altera in Thurinum agrum deducerentur. his deducendis triumuiri creati,
quibus in triennium imperium esset, in Bruttios Q. Naeuius M. Minucius
Rufus M. Furius Crassipes, in Thurinum agrum A. Manlius Q. Aelius L.
Apustius. ea bina comitia Cn. Domitius praetor urbanus in Capitolio habuit.
aedes eo anno aliquot dedicatae sunt: una Iunonis Matutae in foro holitorio,
uota locataque quadriennio ante a C. Cornelio consule Gallico bello: censor
idem dedicauit; altera Fauni: aediles eam biennio ante ex multaticio argento
faciendam locarant C. Scribonius et Cn. Domitius, qui praetor urbanus eam
dedicauit. et aedem Fortunae Primigeniae in colle Quirinali dedicauit Q.
Marcius Ralla, duumuir ad id ipsum creatus: uouerat eam decem annis ante
Punico bello P. Sempronius Sophus consul, locauerat idem censor. et in
insula Iouis aedem C. Seruilius duumuir dedicauit: uota erat sex annis ante
Gallico bello ab L. Furio Purpurione praetore, ab eodem postea consule locata.
haec eo anno acta.

 

 

[ 54 ] P. Scipio ex prouincia Gallia ad consules subrogandos uenit. comitia
consulum fuere, quibus creati sunt L. Cornelius Merula et Q. Minucius
Thermus. postero die creati sunt praetores L. Cornelius Scipio M. Fuluius
Nobilior C. Scribonius M. Ualerius Messalla L. Porcius Licinus et C.
Flaminius. Megalesia ludos scaenicos A. Atilius Serranus L. Scribonius Libo
aediles curules primi fecerunt. horum aedilium ludos Romanos primum
senatus a populo secretus spectauit praebuitque sermones, sicut omnis
nouitas solet, aliis tandem quod multo ante debuerit tributum existimantibus
amplissimo ordini, aliis demptum ex dignitate populi quidquid maiestati
patrum adiectum esset interpretantibus et omnia discrimina talia quibus
ordines discernerentur et concordiae et libertatis aequae minuendae esse: ad
quingentesimum &lt;quinquagesimum&gt; octauum annum in promiscuo
spectatum esse; quid repente factum cur immisceri sibi in cauea patres plebem
nollent? cur diues pauperem consessorem fastidiret? nouam, superbam
libidinem, ab nullius ante gentis senatu neque desideratam neque institutam.
postremo ipsum quoque Africanum quod consul auctor eius rei fuisset
paenituisse ferunt; adeo nihil motum ex antiquo probabile est: ueteribus, nisi
quae usus euidenter arguit, stari malunt.

 

 

[ 55 ] Principio anni quo L. Cornelius Q. Minucius consules fuerunt terrae
motus ita crebri nuntiabantur ut non rei tantum ipsius sed feriarum quoque
ob id indictarum homines taederet; nam neque senatus haberi neque res
publica administrari poterat sacrificando expiandoque occupatis consulibus.
postremo decemuiris adire libros iussis, ex responso eorum supplicatio per
triduum fuit. coronati ad omnia puluinaria supplicauerunt edictumque est ut
omnes qui ex una familia essent supplicarent pariter. item ex auctoritate
senatus consules edixerunt ne quis, quo die terrae motu nuntiato feriae
indictae essent, eo die alium terrae motum nuntiaret. prouincias deinde
consules prius, tum praetores sortiti. Cornelio Gallia, Minucio Ligures
euenerunt; sortiti praetores C. Scribonius urbanam, M. Ualerius peregrinam,
L. Cornelius Siciliam, L. Porcius Sardiniam, C. Flaminius Hispaniam
citeriorem, M. Fuluius Hispaniam ulteriorem.

 

 

[ 56 ] Nihil eo anno belli expectantibus consulibus litterae M. Cinci&#151;praefectus is
Pisis erat&#151;allatae: Ligurum uiginti milia armatorum coniuratione per omnia
conciliabula uniuersae gentis facta Lunensem primum agrum depopulatos,
Pisanum deinde finem transgressos omnem oram maris peragrasse. itaque
Minucius consul, cui Ligures prouincia euenerat, ex auctoritate patrum in
rostra escendit et edixit ut legiones duae urbanae quae superiore anno
conscriptae essent post diem decimum Arretii adessent: in earum locum se
duas legiones urbanas scripturum. item sociis et Latino nomini, magistratibus
legatisque eorum qui milites dare debebant, edixit ut in Capitolio se adirent.
iis quindecim milia peditum et quingentos equites pro numero cuiusque
iuniorum discripsit et inde ex Capitolio protinus ire ad portam et, ut
maturaretur res, proficisci ad dilectum iussit. Fuluio Flaminioque terna milia
Romanorum peditum, centeni equites in supplementum et quina milia
socium Latini nominis et duceni equites decreti, mandatumque praetoribus
ut ueteres dimitterent milites cum in prouinciam uenissent. cum milites qui
in legionibus urbanis erant frequentes tribunos plebei adissent uti causas
cognoscerent eorum quibus aut emerita stipendia aut morbus causae essent
quo minus militarent, eam rem litterae Ti. Semproni discusserunt, in quibus
scriptum erat Ligurum decem milia in agrum Placentinum uenisse et eum
usque ad ipsa coloniae moenia et Padi ripas cum caedibus et incendiis
perpopulatos esse; Boiorum quoque gentem ad rebellionem spectare. ob eas
res tumultum esse decreuit senatus: tribunos plebei non placere causas
militares cognoscere quo minus ad edictum conueniretur. adiecerunt etiam
ut socii nominis Latini qui in exercitu P. Corneli Ti. Semproni fuissent et
dimissi ab iis consulibus essent, ut ad quam diem L. Cornelius consul
edixisset et in quem locum edixisset Etruriae conuenirent, et uti L. Cornelius
consul in prouinciam proficiscens in oppidis agrisque qua iturus esset si quos
ei uideretur milites scriberet armaretque et duceret secum, dimittendique ei
quos eorum quandoque uellet ius esset.

 

 

[ 57 ] Postquam consules dilectu habito profecti in prouincias sunt, tum T.
Quinctius postulauit ut de iis quae cum decem legatis ipse statuisset senatus
audiret eaque, si uideretur, auctoritate sua confirmaret: id eos facilius facturos
si legatorum uerba qui ex uniuersa Graecia et magna parte Asiae quique ab
regibus uenissent audissent. eae legationes a C. Scribonio praetore urbano in
senatum introductae sunt benigneque omnibus responsum. cum Antiocho
quia longior disceptatio erat, decem legatis, quorum pars aut in Asia aut
Lysimachiae apud regem fuerant, delegata est. T. Quinctio mandatum ut
adhibitis iis legatorum regis uerba audiret responderetque iis quae ex dignitate
atque utilitate populi Romani responderi possent. Menippus et Hegesianax
principes regiae legationis erant. ex iis Menippus ignorare se dixit quidnam
perplexi sua legatio haberet, cum simpliciter ad amicitiam petendam
iungendamque societatem uenissent. esse autem tria genera foederum quibus
inter se paciscerentur amicitias ciuitates regesque: unum, cum bello uictis
dicerentur leges; ubi enim omnia ei qui armis plus posset dedita essent, quae
ex iis habere uictos, quibus multari eos uelit, ipsius ius atque arbitrium esse;
alterum, cum pares bello aequo foedere in pacem atque amicitiam uenirent;
tunc enim repeti reddique per conuentionem res et, si quarum turbata bello
possessio sit, eas aut ex formula iuris antiqui aut ex partis utriusque
commodo componi; tertium esse genus cum qui nunquam hostes fuerint ad
amicitiam sociali foedere inter se iungendam coeant: eos neque dicere nec
accipere leges; id enim uictoris et uicti esse. ex eo genere cum Antiochus esset,
mirari se quod Romani aequum censeant leges ei dicere quas Asiae urbium
liberas et immunes, quas stipendiarias esse uelint, quas intrare praesidia regia
regemque uetent; cum Philippo enim hoste pacem, non cum Antiocho amico
societatis foedus ita sanciendum esse.

 

 

[ 58 ] Ad ea Quinctius: 'quoniam uobis distincte agere libet et genera
iungendarum amicitiarum enumerare, ego quoque duas condiciones ponam,
extra quas nullam esse regi nuntietis amicitiae cum populo Romano
iungendae: unam, si nos nihil quod ad urbes Asiae attinet curare uelit, ut et
ipse omni Europa abstineat; alteram, si se ille Asiae finibus non contineat et
in Europam transcendat, ut et Romanis ius sit Asiae ciuitatium amicitias et
tueri quas habeant et nouas complecti.' enimuero id auditu etiam dicere
indignum esse Hegesianax Thraciae et Chersonesi urbibus arceri Antiochum,
&lt;cum&gt; quae Seleucus, proauus eius, Lysimacho rege bello uicto et in acie
caeso per summum decus parta reliquerit, pari cum laude eadem, ab
Thracibus possessa, partim armis receperit Antiochus, partim deserta, sicut
ipsam Lysimachiam, et reuocatis cultoribus frequentauerit et, quae strata
ruinis atque incendiis erant, ingentibus impensis aedificauerit: quid igitur
simile esse ex ea possessione, ita parta, ita recuperata, deduci Antiochum et
Romanos abstinere Asia, quae nunquam eorum fuerit? amicitiam expetere
Romanorum Antiochum, sed quae impetrata gloriae sibi, non pudori sit. ad
haec Quinctius 'quandoquidem' inquit 'honesta pensamus, sicut aut sola aut
prima certe pensari decet principi orbis terrarum populo et tanto regi, utrum
tandem uidetur honestius liberas uelle omnes quae ubique sunt Graeciae
urbes an seruas et uectigales facere? si sibi Antiochus pulchrum esse censet,
quas urbes proauus belli iure habuerit, auus paterque nunquam usurpauerint
pro suis, eas repetere in seruitutem, et populus Romanus susceptum
patrocinium libertatis Graecorum non deserere fidei constantiaeque suae
ducit esse. sicut a Philippo Graeciam liberauit, ita et ab Antiocho Asiae urbes
quae Graii nominis sint liberare in animo habet. neque enim in Aeolidem
Ioniamque coloniae in seruitutem regiam missae sunt, sed stirpis augendae
causa gentisque uetustissimae per orbem terrarum propagandae'.

 

 

[ 59 ] Cum haesitaret Hegesianax nec infitiari posset honestiorem causam
libertatis quam seruitutis praetexi titulo, 'quin mittimus ambages?' inquit P.
Sulpicius, qui maximus natu ex decem legatis erat, 'alteram ex duabus
condicionibus quae modo diserte a Quinctio latae sunt legite aut supersedete
de amicitia agere'. 'nos uero' inquit Menippus 'nec uolumus nec possumus
pacisci quicquam quo regnum Antiochi minuatur.' postero die Quinctius
legationes uniuersas Graeciae Asiaeque cum in senatum introduxisset, ut
scirent quali animo populus Romanus, quali Antiochus erga ciuitates
Graeciae essent, postulata et regis et sua exposuit: renuntiarent ciuitatibus suis
populum Romanum, qua uirtute quaque fide libertatem eorum a Philippo
uindicauerit, eadem ab Antiocho, nisi decedat Europa, uindicaturum. tum
Menippus deprecari et Quinctium et patres institit ne festinarent decernere,
quo decreto turbaturi orbem terrarum essent: tempus et sibi sumerent et regi
ad cogitandum darent; cogitaturum, cum renuntiatae condiciones essent, et
impetraturum aliquid aut pacis causa concessurum. ita integra dilata res est.
legatos mitti ad regem eosdem qui Lysimachiae apud eum fuerant placuit, P.
Sulpicium P. Uillium P. Aelium.

 

 

[ 60 ] Uixdum hi profecti erant, cum a Carthagine legati bellum haud dubie
parare Antiochum Hannibale ministro attulerunt inieceruntque curam ne
simul et Punicum excitaretur bellum. Hannibal patria profugus peruenerat ad
Antiochum, sicut ante dictum est, et erat apud regem in magno honore, nulla
alia arte nisi quod uolutanti diu consilia de Romano bello nemo aptior super
tali re particeps esse sermonis poterat. sententia eius una atque eadem semper
erat, ut in Italia bellum gereretur: Italiam et commeatus et militem
praebituram externo hosti; si nihil ibi moueatur liceatque populo Romano
uiribus et copiis Italiae extra Italiam bellum gerere, neque regem neque
gentem ullam parem Romanis esse. sibi centum tectas naues et decem milia
peditum, mille equites deposcebat: ea se classe primum Africam petiturum;
magno opere confidere et Carthaginienses ad rebellandum ab se compelli
posse; si illi cunctentur, se aliqua parte Italiae excitaturum Romanis bellum.
regem cum ceteris omnibus transire in Europam debere et in aliqua parte
Graeciae copias continere neque traicientem et, quod in speciem famamque
belli satis sit, paratum traicere.

 

 

[ 61 ] In hanc sententiam cum adduxisset regem, praeparandos sibi ad id
popularium animos ratus litteras, ne quo casu interceptae palam facerent
conata, scribere non est ausus. Aristonem quendam Tyrium nanctus Ephesi
expertusque sollertiam leuioribus ministeriis, partim donis, partim spe
praemiorum oneratum, quibus etiam ipse rex adnuerat, Carthaginem cum
mandatis mittit. edit nomina eorum quibus conuentis opus esset; instruit
etiam secretis notis, per quas haud dubie agnoscerent sua mandata esse. hunc
Aristonem Carthagine obuersantem non prius amici quam inimici
Hannibalis qua de causa uenisset cognouerunt. et primo in circulis
conuiuiisque celebrata sermonibus res est; deinde in senatu quidam nihil
actum esse dicere exilio Hannibalis si absens quoque nouas moliri res et
sollicitando animos hominum turbare statum ciuitatis posset: Aristonem
quendam, Tyrium aduenam, instructum mandatis ab Hannibale et rege
Antiocho uenisse; certos homines cotidie cum eo secreta conloquia serere; in
occulto concoqui quod mox in omnium perniciem erupturum esset.
conclamare omnes uocari Aristonem debere et quaeri quid uenisset et, nisi
expromeret, cum legatis Romam mitti: satis pro temeritate unius hominis
suppliciorum pensum esse; priuatos suo periculo peccaturos, rem publicam
non extra noxam modo sed etiam extra famam noxae conseruandam esse.
uocatus Ariston purgare sese et firmissimo propugnaculo uti quod litterarum
nihil ad quemquam attulisset; ceterum nec causam aduentus satis expediebat
et in eo maxime haesitabat quod cum Barcinae solum factionis hominibus
conlocutum eum arguebant. orta inde altercatio est aliis pro speculatore
comprehendi iam et custodiri iubentibus, aliis negantibus tumultuandi
causam esse: mali rem exempli esse de nihilo hospites corripi; idem
Carthaginiensibus et Tyri et in aliis emporiis quo frequenter commeent
euenturum. dilata eo die res est. Ariston Punico ingenio inter Poenos usus
tabellas conscriptas celeberrimo loco super sedem cotidianam magistratuum
prima uespera suspendit, ipse de tertia uigilia nauem conscendit et profugit.
postero die cum sufetes ad ius dicendum consedissent, conspectae tabellae
demptaeque et lectae. scriptum erat Aristonem priuatim ad neminem,
publice ad seniores&#151;ita senatum uocabant&#151;mandata habuisse. publicato
crimine minus intenta de paucis quaestio erat; mitti tamen legatos Romam
qui rem ad consules et senatum deferrent placuit, simul qui de iniuriis
Masinissae quererentur.

 

 

[ 62 ] Masinissa postquam et infames Carthaginienses et inter se ipsos discordes
sensit, principibus propter conloquia Aristonis senatui, senatu propter
indicium eiusdem Aristonis populo suspecto, locum iniuriae esse ratus
agrum maritimum eorum et depopulatus est et quasdam urbes uectigales
Carthaginiensium sibi coegit stipendium pendere. Emporia uocant eam
regionem: ora est minoris Syrtis et agri uberis; una ciuitas eius Lepcis: ea
singula in dies talenta uectigal Carthaginiensibus dedit. hanc tum regionem
et totam infestam Masinissa et ex quadam parte dubiae possessionis, sui regni
an Carthaginiensium esset, effecerat. et quia simul ad purganda crimina et
questum de se Romam eos ituros comperit, qui et illa onerarent
suspicionibus et de iure uectigalium disceptarent legatos et ipse Romam
mittit. auditi de Tyrio aduena primum Carthaginienses curam iniecere
patribus ne cum Antiocho simul et Poenis bellandum esset. maxime ea
suspicio crimen urgebat quod quem comprensum Romam mitti placuisset
nec ipsum nec nauem eius custodissent. de agro deinde cum regis legatis
disceptari coeptum. Carthaginienses iure finium causam tutabantur, quod
intra eos terminos esset quibus P. Scipio uictor agrum qui iuris esset
Carthaginiensium finisset, et confessione regis, qui cum Aphthirem
profugum ex regno suo cum parte Numidarum uagantem circa Cyrenas
persequeretur, precario ab se iter per eum ipsum agrum tamquam haud dubie
Carthaginiensium iuris petisset. Numidae et de terminatione Scipionis
mentiri eos arguebant et, si quis ueram originem iuris exigere uellet, quem
proprium agrum Carthaginiensium in Africa esse? aduenis, quantum secto
bouis tergo amplecti loci potuerint, tantum ad urbem communiendam
precario datum: quidquid Bursam, sedem suam, excesserint, ui atque iniuria
partum habere. neque eum de quo agatur probare eos posse non modo
semper ex quo ceperint sed ne diu quidem [eos] possedisse. per opportunitates
nunc illos, nunc reges Numidarum usurpasse ius, semperque penes eum
possessionem fuisse qui plus armis potuisset. cuius condicionis res fuerit
priusquam hostes Romanis Carthaginienses, socius atque amicus rex
Numidarum esset, eius sinerent esse nec se interponerent quo minus qui
posset teneret. responderi legatis utriusque partis placuit missuros se in
Africam qui inter populum Carthaginiensem et regem in re praesenti
disceptarent. missi P. Scipio Africanus et C. Cornelius Cethegus et M.
Minucius Rufus audita inspectaque re omnia suspensa neutro inclinatis
sententiis reliquere. id utrum sua sponte fecerint an quia mandatum ita fuerit
non tam certum est quam uidetur tempori aptum fuisse integro certamine
eos relinqui; nam ni ita esset, unus Scipio uel notitia rei uel auctoritate, ita de
utrisque meritus, finire nutu disceptationem potuisset.
 
 
	 
		 Livy 
		 The Latin Library 
		 The Classics Page