Livy: Periocha XI
		 

		 
		 
	 
	
 

 TITI LIVI AB URBE CONDITA LIBER XI PERIOCHA
 

 

 
Cum Fabius Gurges cos. male adversus Samnites pugnasset et senatus de removendo eo ab exercitu ageret, Fabius Maximus pater deprecatus hanc fili ignominiam eo maxime senatum movit quod iturum se filio legatum pollicitus est, idque praestitit. Eius consiliis et opera filius consul adiutus caesis Samnitibus triumphavit; C. Pontium, imperatorem Samnitium, ductum in triumpho, securi percussit.
 

 
Cum pestilentia civitas laboraret, missi legati ut Aesculapi signum Romam ab Epidauro transferrent, anguem, qui se in navem eorum contulerat in quo ipsum numen esse constabat, deportaverunt; eoque in insulam Tiberis egresso eodem loco aedis Aesculapio constituta est.
 

 
 L. Postumius consularis, quoniam, cum exercitui praeesset, opera militum in agro suo usus erat, damnatus est.
 

 
Pacem petentibus Samnitibus foedus quarto renovatum est.
 

 
 Curius Dentatus cos. Samnitibus caesis et Sabinis, qui rebellaverant, victis et in deditionem acceptis bis in eodem magistratu triumphavit.
 

 
Coloniae deductae sunt Castrum Sena Hadria.
 

 
 Triumviri capitales tunc primum creati sunt.
 

 
 Censu acto lustrum conditum est. Censa sunt civium capita | CCLXXII |.
 

 
 Plebs propter aes alienum post graves et longas seditiones ad ultimum secessit in Ianiculum, unde a Q. Hortensio dictatore deducta est; isque in ipso magistratu decessit.
 

 
 Res praeterea contra Vulsinienses gestas continet, item adversus Lucanos, contra quos auxilium Thurinis ferre placuerat.
 
	 
		 Livy 
		 The Latin Library 
		 The Classics Page