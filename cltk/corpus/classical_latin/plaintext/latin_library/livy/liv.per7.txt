Livy: Periocha VII
		 

		 
		 
	 
	
 

 TITI LIVI AB URBE CONDITA LIBER VII PERIOCHA
 

 

 Duo noui magistratus adiecti sunt, praetura et curulis aedilitas.
Pestilentia ciuitas laborauit eamque insignem fecit mors Furi Camilli.
Cuius remedium et finis cum per nouas religiones quaereretur, ludi scaenici
tunc primum facti sunt. 

 
Cum dies L. Manlio dicta esset a M. Pomponio tribuno pl. propter dilectum
acerbe actum et T. Manlium filium rus relegatum sine ullo crimine,
adulescens ipse, cuius relegatio patri obiciebatur, uenit in cubiculum
tribuni strictoque gladio coegit eum in uerba sua iurare se non
perseueraturum in accusatione. 

 
Tunc omnia pretiosa missa sunt in praealtam uoraginem urbis Romanae. In eam
Curtius armatus sedens equo praecipitauit ; et expleta est.
T. Manlius adulescens, qui patrem a tribunicia uexatione uindicauerat,
contra Gallum prouocantem aliquem ex militibus Romanis in singulare
certamen descendit eique occiso torquem aureum detraxit, quem ipse postea
tulit, et ex eo Torquatus uocatus est. 

 
Duae tribus adiectae, Pomptina et Publilia. Licinius Stolo lege lata
damnatus est, quod plus quingentis iugeribus agri possideret.
M. Valerius tribunus militum Gallum, a quo prouocatus erat, insidente
galeae coruo et unguibus rostroque hostem infestante occidit et ex eo Corui
nomen accepit, consulque proximo anno, cum annos XXIII haberet, ob uirtutem
creatus est. 

 
Amicitia cum Carthaginiensibus iuncta est. 

 
Campani cum a Samnitibus bello urgerentur, auxilio aduersus eos a senatu
petito, cum id non impetrarent, urbem et agros populo R. dediderunt. Ob
quam causam ea, quae populi R. facta essent, defendi bello aduersus
Samnites placuit. Cum ab Aulo Cornelio cos. exercitus in locum iniquum
deductus in magno discrimine esset, P. Deci Muris tribuni militum opera
seruatus est. Qui occupato colle super id iugum, in quo Samnites
consederant, occasionem consuli in aequiorem locum euadendi dedit ; ipse ab
hostibus circumsessus erupit. Cum milites Romani, qui Capuae in praesidio
relicti erant, de occupanda ea urbe conspirassent et detecto consilio metu
supplici a populo R. defecissent, per M. Valerium Coruum dictatorem, qui
consilio suo eos a furore reuocauerat, patriae restituti sunt. 

 
Res praeterea contra Hernicos et Gallos et Tiburtes et Priuernates et
Tarquinienses et Samnites et Vulscos prospere gestas continet.
 
 
	 
		 Livy 
		 The Latin Library 
		 The Classics Page