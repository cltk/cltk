Periocha LXVIII
		 

		 
		 
	 
	
 

 TITI LIVI AB URBE CONDITA LIBER LXVIII PERIOCHA
 

 

 M. Antonius praetor in Ciliciam maritimos praedones--id est piratas--persecutus est.
 

 
C. Marius cos. summa ui oppugnata a Teutonis et Ambronibus castra defendit.
 

 
Duobus deinde proeliis circa Aquas Sextias eosdem hostes deleuit, in quibus
caesa traduntur hostium CC milia, capta XC.
 

 
Marius absens quinto cos. creatus est. Triumphum oblatum, donec et Cimbros
uinceret, distulit.
 

 
Cimbri cum repulso ab Alpibus fugatoque Q. Catulo procos., qui fauces
Alpium obsidebat, (ad flumen Athesim cohortem quae castellum editum
insederat, reliquerat, quae tamen uirtute sua explicata fugientem procos.
exercitumque consecuta est) in Italiam traiecissent, iunctis eiusdem Catuli
et C. Mari exercitibus, proelio uicti sunt ; in quo caesa traduntur hostium
milia CXL, capta LX.
 

 
Marius totius ciuitatis consensu exceptus pro duobus triumphis qui
offerebantur, uno contentus fuit. Primores ciuitatis, qui ei aliquamdiu ut
nouo homini ad tantos honores euecto inuiderant, conserua tam ab eo rem p.
fatebantur.
 

 
Publicius Marcellus matre occisa primus in culleo insutus in mare
praecipitatus est.
 

 
Ancilia cum strepitu mota esse, antequam Cimbricum bellum consummaretur,
refertur.
 

 
Bella praeterea inter Syriae reges gesta continet.
 
	 
		 Livy 
		 The Latin Library 
		 The Classics Page