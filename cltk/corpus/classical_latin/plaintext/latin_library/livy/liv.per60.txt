Periocha LX
		 

		 
		 
	 
	
 

 TITI LIVI AB URBE CONDITA LIBER LX PERIOCHA
 

 

 L. Aurelius cos. bellantes Sardos subegit.
 

 
M. Fuluius Flaccus primus transalpinos Liguras domuit bello, missus in
auxilium Massiliensium aduersus Salluuios Gallos, qui fines Massiliensium
populabantur.
 

 
L. Opimius praetor Fregellanos, qui defecerant, in deditionem accepit,
Fregellas diruit.
 

 
Pestilentia in Africa ab ingenti lucustarum multitudine et deinde necatarum
strage fuisse traditur.
 

 
Lustrum a censoribus conditum est. Censa sunt ciuium capita CCCXCIIII milia
DCCXXXVI.
 

 
C. Gracchus, Tiberi frater, trib. plebis, eloquentior quam frater,
perniciosas aliquot leges tulit, inter quas frumentariam, ut senis et
triente frumentum plebi daretur; alteram legem agrariam quam et frater
eius tulerat; tertiam, qua equestrem ordinem tunc cum senatu consentientem
corrumperet, ut sescenti ex equite in curiam sublegerentur et, quia illis
temporibus CCC tantum senatores erant, DC equites CCC senatoribus
admiscerentur, id est ut equester ordo bis tantum uirium in senatu haberet.
Et continuato in alterum annum tribunatu legibus agrariis latis effecit ut
complures coloniae in Italia deducerentur et una in solo dirutae
Carthaginis, quo ipse triumuir creatus coloniam deduxit.
 

 
Praeterea res a Q. Metello cos. aduersus Baleares gestas continet, quos
Graeci Gymnesios appellant, quia aestatem nudi exigunt. Baleares a teli
missu appellati aut a Balio, Herculis comite ibi relicto, cum Hercules ad
Geryonem nauigaret.
 

 
Motus quoque Syriae referuntur, in quibus Cleopatra Demetrium uirum suum et
Seleucum filium indignata quod occiso patre eius a se iniussu suo diadema
sumpsisset, interemit.
 
	 
		 Livy 
		 The Latin Library 
		 The Classics Page