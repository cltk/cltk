Periocha LXXXVIII
		 

		 
		 
	 
	
 

 TITI LIVI AB URBE CONDITA LIBER LXXXVIII PERIOCHA
 

 

 
Sylla Carbonem, eius exercitu ad Clusium ad Fauentiam Fidentiamque caeso,
Italia expulit, cum Samnitibus, qui soli ex Italicis populis nondum arma
posuerant, iuxta urbem Romanam ante portam Collinam debellauit,
reciperataque re p. pulcherrimam uictoriam crudelitate quanta in nullo
hominum fuit, inquinauit.
 

 
VIII milia dediticiorum in uilla publica trucidauit, tabulam proscriptionis
posuit, urbem ac totam Italiam caedibus repleuit inter quas omnes
Praenestinos inermes concidi iussit, Marium, senatorii ordinis uirum,
cruribus bracchiisque fractis, auribus praesectis et oculis effossis
necauit.
 

 
C. Marius Praeneste obsessus a Lucretio Ofella, Syllanarum partium uiro,
cum per cuniculum captaret euadere saeptum exercitu, mortem consciuit. Id
est, in ipso cuniculo, cum sentiret se euadere non posse, cum Telesino,
fugae comite, stricto utrimque gladio concurrit; quem cum occidisset, ipse
saucius impetrauit a seruo ut se occideret.
 
	 
		 Livy 
		 The Latin Library 
		 The Classics Page