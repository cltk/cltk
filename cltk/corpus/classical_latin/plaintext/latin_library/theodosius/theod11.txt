Theodosiani Codex: Liber XI
		 

		 
		 
	 
	
 

 IMPERATORI THEODOSIANI CODEX
 
LIBER UNDECIMUS
 

 

 
CTh.11.1.0. De annona et tributis 
 
CTh.11.2.0. Tributa in ipsis speciebus inferri 
 
CTh.11.3.0. Sine censu vel reliquis fundum comparari non posse 
 
CTh.11.4.0. Ne collatio per logografos celebretur 
 
CTh.11.5.0. De indictionibus 
 
CTh.11.6.0. [=brev.11.3.0.] De superindicto. 
 
CTh.11.7.0. De exactionibus 
 
CTh.11.8.0. De superexactionibus 
 
CTh.11.9.0. De distrahendis pignoribus, quae tributorum causa tenentur 
 
CTh.11.10.0. Ne operae a collatoribus exigantur 
 
CTh.11.11.0. [=brev.11.5.0.] Ne damna provincialibus infligantur. 
 
CTh.11.12.0. De immunitate concessa 
 
CTh.11.13.0. Si per obreptionem fuerit impetrata 
 
CTh.11.14.0. De conditis in publicis horreis 
 
CTh.11.15.0. De publica comparatione 
 
CTh.11.16.0. De extraordinariis sive sordidis muneribus 
 
CTh.11.17.0. De equorum collatione 
 
CTh.11.18.0. Qui a praebitione tironum et equorum excusentur 
 
CTh.11.19.0. De collatione fundorum patrimonialium vel emphyteuticorum et rei privatae 
 
CTh.11.20.0. De collatione donatarum vel relevatarum possessionum 
 
CTh.11.21.0. De collatione aeris 
 
CTh.11.22.0. Ne collationis translatio postuletur 
 
CTh.11.23.0. De protostasia 
 
CTh.11.24.0. De patrociniis vicorum 
 
CTh.11.25.0. De quadrimenstruis brevibus 
 
CTh.11.26.0. De discussoribus 
 
CTh.11.27.0. De alimentis, quae inopes parentes de publico petere debent 
 
CTh.11.28.0. De indulgentiis debitorum 
 
CTh.11.29.0. De relationibus 
 
CTh.11.30.0. De appellationibus et poenis earum et consultationibus 
 
CTh.11.31.0. De reparationibus appellationum 
 
CTh.11.32.0. De secundo lapsu 
 
CTh.11.33.0. De dilationibus ex consensu 
 
CTh.11.34.0. De his, qui per metum iudicis non appellaverunt 
 
CTh.11.35.0. [=brev.11.10.0.] Si pendente appellatione mors intervenerit. 
 
CTh.11.36.0. Quorum appellationes non recipiantur 
 
CTh.11.37.0. [=brev.11.12.0.] Si de momento fuerit appellatum. 
 
CTh.11.38.0. [=brev.11.13.0.] De possessione ab eo, qui bis provocaverit, transferenda. 
 
CTh.11.39.0. De fide testium et instrumentorum 
 

 

 
CTh.11.1.0. De annona et tributis 
 

 

 
CTh.11.1.1 
 

 
Imp. constantinus a. ad proclianum. praeter privatas res nostras et ecclesias catholicas et domum clarissimae memoriae eusebii exconsule
et exmagistro equitum et peditum et arsacis regis armeniorum nemo ex nostra iussione praecipuis emolumentis familiaris iuvetur
substantiae. datianus enim vir clarissimus patricius, qui hanc olim gratiam fuerat consecutus, auferri sibi id cum tanta instantia
depoposcit, cum quanta alii poscere consuerunt. ideoque omnes pensitare debebunt quae manu nostra delegationibus adscribuntur, nihil
amplius exigendi. nam si qui vicarius aut rector provinciae aliquid iam cuiquam crediderit remittendum, quod aliis remiserit de propriis
dare facultatibus compelletur. dat. xv kal. iul. constantinopoli constantino a. iiii et licinio iiii conss. (315 iun. 17 [360 ian. 18]). 
 

 

 
CTh.11.1.2 
 

 
Idem a. ad aelianum proconsulem africae. possessores cum satisfecerint publicae collationi, cautiones suas ad tabularios publicos
deferant, ut eas tabularii sive sexagenarii periculi sui memores suscipiant a collatoribus, ipsas species quae debentur ex horreis suis ad
civitates singulas per menses singulos perlaturis, ne illatio tributorum ex solis apochis falsis vel imaginariis cognoscatur. et cetera. dat.
kal. nov. treviris constantino a. iiii et licinio iiii conss. (315 [313] nov. 1). 
 

 

 
CTh.11.1.3 
 

 
Idem a. gregorio praefecto praetorio. manu propria iudices universi periculo suo annonarias species et cetera, quae indictione penduntur,
definitis quantitatibus et comprehensis modis facta adscriptione designent. cuius observantiae illa erit commoditas, ut post successionem
quoque eorum facile requiratur, an exactores ultra quam oportuit de fortunis provincialium aliquid exculpere voluerunt. dat. vii id. octob.
nepotiano et facundo conss. (336 oct. 9). 
 

 

 
CTh.11.1.4 
 

 
Imp. constantius a. si quis ab emphyteuticariis seu patrimoniali possessore privati iuris quippiam comparaverit, cuius substantia alias
possessiones sustentare consueverat, et succisis quasi quarundam virium nervis reliqua lababuntur, earum possesionum onera subiturus
est, quae penes distractores inutiles permanebunt. dat. viii id. decemb. thessalonicae feliciano et titiano conss. (337 dec. 6). 
 

 

 
CTh.11.1.5 
 

 
Idem a. ad uranium. omnes omnino ad oblationem pecuniarum oportet urgueri. lege enim nostra signatum est nec esse extraordinaria nec
vocari, quae specialiter a provincialibus devotissimis conferenda sunt. dat. iii non. feb. constantio a. ii et constante conss. (339 febr. 3). 
 

 

 
CTh.11.1.6 
 

 
Impp. constantius et constans aa. ordini caesenatium. vinum, quod ad cellarii usus ministrari solet, cuncti italiae possessores iuxta
statutum constantii fratris mei comparent. quod ut fieri facilius possit, ab omnibus italis nostris conferatur pecuniae quantitas ea, quam
rufini viri clarissimi et illustris praefecti praetorio parentis amicique nostri moderatio dandam esse censuerat. dat. xi kal. iun. mediolano
constantio vii et constante iii aa. conss. (354 mai. 22). 
 

 

 
CTh.11.1.7 
 

 
Idem aa. ad senatum. compertum est pro colonis profugis ad exsolvenda vos fiscalia conveniri. iubemus igitur, si nihil ex eorundem terris
senatorum quemquam possidere constiterit, ut nulla cuiquam pensitandi pro his qui aufugerint necessitas imponatur. dat. v non. mai.
tauro et florentio conss. (361 mai. 3). 
 

 

 
CTh.11.1.8 
 

 
Impp. valentinianus et valens aa. ad symmachum praefectum urbi. nemini aurum pro speciebus urbis romae liceat exigere de futuro. dat.
id. iun. naissi divo ioviano et varroniano conss. (364 iun. 8). 
 

 

 
CTh.11.1.9 
 

 
Idem aa. ad mamertinum praefectum praetorio. tabulariorum fraudes se resecasse per suburbicarias regiones vir clarissimus anatolius
consularis missa relatione testatus est, quod pabula, quae hactenus ex eorum voluntate atque arbitrio ad mutationes mansionesque
singulas animalibus cursui publico deputatis repente atque improvise solebant convehi, nunc in consilio ratione tractata pro longinquitate
vel molestia itineris ab unoquoque oppido certo ac denuntiato tempore devehi ordinavit. quod iubemus, ut etiam per omnes italiae
regiones pari ratione servetur. dat. prid. non. mar. treviris valentiniano et valente aa. conss. (365 mart. 6). 
 

 

 
CTh.11.1.10 
 

 
Idem aa. ad dracontium vicarium africae. omnes, qui per africam opulentas desertasve centurias possident, ad integrum professionis
modum necessitati publicae satisfaciant. dat. xvi kal. iun. mediolano valentiniano et valente aa. conss. (365 mai. 17). 
 

 

 
CTh.11.1.11 
 

 
Idem aa. ad dracontium vicarium africae. pro loco ac proximitate possessionum annona ad limitem transvehatur. quae iussio haut difficile
capit effectum, si tabularii metu praesentium tormentorum a consuetis fraudibus arceantur. dat. xv kal. iul. mediolano valentiniano et
valente aa. conss. (365 mai. 17). 
 

 

 
CTh.11.1.12 
 

 
Idem aa. ad faventium vicarium italiae. quisquis ex desertis agris veluti vagos servos liberalitate nostra fuerit consecutus, pro fiscalibus
pensitationibus ad integram glebae professionem, ex qua videlicet servi videantur manere, habeatur obnoxius. id etiam circa eos observari
volumus, qui ex huiusmodi fundis servos ad possessiones suas transire permiserint. etiam si militares viri aliquos ex his penes se
retentant, conveniendi primitus sunt, ut aut restituant quos perperam petiverunt, aut sciant pro tributis obnoxios se futuros. dat. prid.
kal. aug. mediolano valentiniano et valente aa. conss. (365 iul. 31). 
 

 

 
CTh.11.1.13 
 

 
Idem aa. ad dracontium vicarium africae. placuit per singulos quosque annos reliqua eorum, qui romae consistentes in africa possident,
missis brevibus indicari eosdemque compelli, ut procuratores instructos ad officium tuae sinceritatis pro celebranda solutione
transmittant. ut autem nihil de transmissione ac pervectione obscuritatis oriatur, tabularios praefecti annonae africae, sed et urbis romae
ad officium, quod sollertiae tuae paret, deduci praecipimus, collaturos aput acta, quid transmissum, quid pervectum sit. cuius rei indicia
manere et perferri ad scrinia nostra debebunt, eo nihilo minus curando, ut plena instructio ad officium illustris praefecturae praetorianae
deferatur. dat. xv kal. nov. parisis; acc. xv kal. feb. karthagine post cons. valentiniani et valentis aa. (365 oct. 18). 
 

 

 
CTh.11.1.14 
 

 
Idem aa. ad modestum praefectum praetorio. penes quos fundorum dominia sunt, pro his colonis originalibus, quos in locis isdem censos
esse constabit, vel per se vel per actores proprios recepta compulsionis sollicitudine implenda munia functionis agnoscant. sane quibus
terrarum erit quantulacumque possessio, qui in suis conscripti locis proprio nomine libris censualibus detinentur, ab huius praecepti
communione discernimus; eos enim convenit propriae commissos mediocritati annonarias functiones sub solito exactore cognoscere. dat.
kal. mai. constantinopoli gratiano a. et dagalaifo conss. (366 [372 vel 374?] mai. 1). 
 

 

 
CTh.11.1.15 [=brev.11.1.1] 
 

 
Impp. valent. et valens aa. ad probum pf. p. unusquisque annonarias species pro modo capitationis et sortium praebiturus, per
quaternos menses anni curriculo distributo, tribus vicibus summam collationis implebit. si vero quisquam uno tempore omnia sua debita
optat expendere, proprio in accelerandis necessitatibus suis utatur arbitrio. dat. xiv. kal. iun. remis, gratiano et dagalaipho coss. 
 

 
interpretatio. ista lex hoc praecipit, ut in inferendo publicis horreis tritico, quod debet, possessor pro rata canonis sui tribus
illationibus, id est quaternis mensibus singulas debitorum partes acceleret, ut per annum summa debiti canonis impleatur. erit autem in
ipsius arbitrio, si celerius potuerit, debita frumenta convehere 
 

 

 
CTh.11.1.16 
 

 
Idem aa. ad dracontium. provinciales nostri tributa fiscalia per anni curriculum tripertita satisfactione restituant. dat. viii kal. nov.
nicomediae post cons. gratiani a. et dagalaifi. (367 oct. 25). 
 

 

 
CTh.11.1.17 [=brev.11.1.2] 
 

 
Imppp. valent., valens et grat. aaa. ad crescentem vicarium africae. heredes scripti etiam pro minus idoneis fundis fiscale onus cogantur
agnoscere, vel, si renuntiandum hereditati putent, cedant his omnibus rebus, quas ex iisdem bonis quocumque* titulo et iure perceperint.
dat. iv. id. iul. contionaci, gratiano a. ii. et probo coss. 
 

 
interpretatio. hi, qui heredes testamento scripti sunt, hereditariorum agrorum onus, id est tributum cogantur agnoscere. quod si
hereditatem sibi damnosam credunt, cedant his omnibus rebus, quae eis de hac ipsa hereditate poterunt provenire 
 

 

 
CTh.11.1.18 
 

 
Imppp. gratianus, valentinianus et theodosius aaa. ad populum. quisquis possessor aut maximae dignitatis aut infimae annonae urbis
aeternae annuam pensitationem solvendo moram dilationis adtulerit, eius anni atque indictionis exordio, quae novum denuo annonae
commeatibus poscit obsequium, duplum protinus et iam gravi coactus incommodo restituere cogatur; aut si forte non profecerit etiam
geminati debiti in adceleranda solutione correctio, quadrupli, deinceps etiam proprii dilapidatione patrimonii, vestrae liberorumque
vestrorum alimoniae profuturi ingratus et degener civis exsolvat. dat. vii kal. ian. aquileiae syagrio et eucherio conss. (381 dec. [?] 26). 
 

 

 
CTh.11.1.19 
 

 
Idem aaa. post alia: id, quod in titulis debitis sub praestatione confertur auraria, non aliter nisi scientibus defensoribus detur, quo sub
eorum conscientia, sicut et ante praeceptum est, solvantur debita securitatesque reddantur, custodita sanctione emissae primitus legis,
quo apocharum vel securitatum, quae restituentur, digesta signatio, cum a susceptoribus dabitur, et formam indictionis teneat et
manifestationem eius quae fuerit exacta praestationis ostendat. dat. prid. kal. feb. beryto richomere et clearcho conss. (384 ian. 31). 
 

 

 
CTh.11.1.20 
 

 
Idem aaa. ad principium praefectum praetorio. in fraudem annonariae rei ac devotionis publicae elicitum damnabili obreptione rescriptum
manifestum est vires non posse sortiri. circa omnes igitur par atque aequalis illationis forma teneatur. dat. viii kal. octob. aquileiae arcadio
a. i et bautone conss. (385 sept. 24). 
 

 

 
CTh.11.1.21 
 

 
Imppp. valentinianus, theodosius et arcadius aaa. cynegio praefecto praetorio. nemo possessorum ad instruendas mansiones vel
conferendas species excepta limitaneorum annona longius delegetur, sed omnis itineris ac necessitatis habita ratione. dat. x kal. ian.
constantinopoli arcadio a. i et bautone conss. (385 dec. 23). 
 

 

 
CTh.11.1.22 
 

 
Idem aaa. cynegio praefecto praetorio. mediterraneae civitates antea maritimis et maritimae mediterraneis onerabantur expensis, ut plus
haberet dispendii translatio quam devotionis illatio. hoc non solum in praesens, verum etiam in posterum prohibemus ea lege, ut se
ultimo noverint supplicio puniendos, qui ista commiserint. dat. iii non. sep. valentiae honorio nb. p. et evodio conss. (386 sept. 3). 
 

 

 
CTh.11.1.23 
 

 
Imppp. theodosius, arcadius et honorius aaa. rufino praefecto praetorio. aerariae praestationis adiectio, quam citra priscam
consuetudinem provincialium umeris tatianus imposuit, a cunctis penitus salubri moderatione removenda est. dat. prid. id. iun.
constantinopoli theodosio a. iii et abundantio conss. (393 iun. 12). 
 

 

 
CTh.11.1.24 
 

 
Impp. arcadius et honorius aa. ennoio suo salutem. textrinis vel gynaeceis ex more a corporatis karthaginis species solitas praestari
cognovimus, sed inmodica pro isdem reddi pretia. quod in dispendium nolumus fieri corporatorum, atque ideo sublimitas tua pretiorum
modum statuat. dat. xii kal. ian. mediolano olybrio et probino conss. (395 dec. 21). 
 

 

 
CTh.11.1.25 
 

 
Idem aa. minervio comiti rerum privatarum. obsistere commodis publicis et statutis necessitatibus non possunt privilegia dignitatum.
unde ut quisque praedii emolumenta consequitur, si non evoluto anni spatio intra sex menses omnem, cui esse constrictus dicitur,
reliquorum intulerit cumulum, ad ipsos, qui sunt domini praedii, exactionem volumus pertinere. proposita in programmate vari viri
clarissimi vicarii urbis romae honorio a. iiii et eutychiano conss. (398...). 
 

 

 
CTh.11.1.26 
 

 
Idem aa. vincentio praefecto praetorio galliarum. omni amoto privilegio beneficiorum possessores sublimitas tua praecipiet universos
muneribus adstringi, earum scilicet provinciarum, ex quibus orta querimonia est aut in quibus haec retinendae plebis ratio adscriptioque
servatur. nullum gratia relevet, nullum iniquae partitionis vexet incommodum, sed pari omnes sorte teneantur; ita tamen, ut, si ad alterius
personam transferatur praedium, cui certus plebis numerus fuerit adscriptus, venditi onera novellus possessor compellatur agnoscere,
cum plebem constet non tam in omnibus praediis adscribendam neque auferendam ab eo, cui semel posthac deputata fuerit. et cetera. dat.
xiii kal. iul. mediolano theodoro v. c. cons. (399 iun. 19). 
 

 

 
CTh.11.1.27 
 

 
Idem aa. salvino comiti rerum privatarum. opulentos, quos annua solutione debitas inferre convenerat pensiones, cum eo, quod resedit in
debitum, quadruplum iubemus inferre. ii vero, quos forte mediocritas a contumaciae huius excusat invidia, simplam debiti summam omni
maturitate redhibere cogantur. quos tamen oportuerat pro media saltem praeceptionis condemnatione retineri, qui ad solvenda rei nostrae
debita extiterunt. dat. id. nov. ravennae stilichone et aureliano conss. (400 [405] nov. 13). 
 

 

 
CTh.11.1.28 
 

 
Idem aa. pompeiano proconsuli africae. veterani terras censibus obligatas, ut cognovimus, vindicarunt, pro quibus tributum solvere
dedignantur. quoscumque igitur insertas censibus terras tenere fuerit deprehensum, ilico ad solvenda tributa compelli praecipimus. dat.
prid. kal. ian. mediolano stilichone et aureliano conss. (400 dec. 31). 
 

 

 
CTh.11.1.29 
 

 
Idem aa. provincialibus provinciae proconsularis. perpensa cura statuimus, ut non amplius vobis aliquid extra ordinem indicetur, quam
rei annonariae necessitas ac devotio postularit. si quid vero de eodem modo diversarum specierum potuerit redundare, futurae iussimus
illationi proficere, scilicet ut in locis propriis collata frumenta possessor ..... dependat ut vicenis solidis, qui in praeteritum pro equis
curatoriciis petebantur, duo solidi detrahantur, ita ut proconsularis .... numidiae cognoscat octonos et denos solidos pro singulis equis
debere persolvere, byzaceni etiam tripolitanique cognoscant quinos denos pro singulis equis se debere praestare, sportularum autem
nomine, quae comiti sacri stabuli praestabantur, nihil penitus inferendum. dat. prid. kal. april. mediolano vincentio et fravito conss. (401
mart. 31). 
 

 

 
CTh.11.1.30 
 

 
Imppp. arcadius, honorius et theodosius aaa. sapidiano vicario africae. super mutando canone a quolibet impetrata rescripta vacuentur et
si qui deinceps ausus fuerit quae prohibemus postulare, in duplum teneatur obnoxius. nam cum in privatis causis quae contra leges
fuerint elicita, cassentur, rectius in publicis negotiis quae adversum vetera decreta extorta fuerint, submovemus. dat. prid. non. septemb.
altino arcadio a. vi et probo conss. (406 sept. 4). 
 

 

 
CTh.11.1.31 
 

 
Impp. honorius et theodosius aa. seleuco praefecto praetorio. possessor africanus pro destitutis possessionibus cogitur tributa
dependere. quod ne accidat, hac definitione sancimus nullum possessorem neque munificum praedium pro alienis debitis vel destitutione
esse detinendum neque eorum praediorum depectione praegravari, quae ex isdem bonis, quae retinent, nequaquam esse monstrantur, ne
ullis praestigiis atque commentis exactio mutiletur. electos igitur inspectores iam nunc censuimus esse mittendos, ut eorum relatione,
integro canoni et illibatae pensitationi sollemni quatenus provideri debeat, aestimetur. dat. prid. kal. feb. ravennae honorio viiii et
theodosio v aa. conss. (412 ian. 31). 
 

 

 
CTh.11.1.32 
 

 
Idem aa. euchario proconsuli africae. illationem omnem auri vel argenti a possessoribus in karthaginiensi urbe poscendam esse
decernimus, in qua opportunitas est, si depraedator fraudium pareat, iudicis adeundi, ne cui sit facultas apochas abnegari, cum devotio
cognitori potuerit aperiri, scilicet remotis omnibus, qui ad exactionem provincialium exquisita lucra captare festinant. dat. prid. kal. mar.
ravennae honorio viiii et theodosio v aa. conss. (412 febr. 29). 
 

 

 
CTh.11.1.33 
 

 
Imp. theodosius a. isidoro praefecto praetorio illyrici. id ab unaquaque provincia censuimus expetendum, quod ab isdem nuper esse
promissum tua sublimitas indicavit. ut vero nullus de cetero ad possessiones eorum, quod maxime reformidant, inspector accedat,
macedonum reliqui exemplum secuti mediae quantitatis, ut obtulisse noscuntur, tributa suscipiant. sed achivi, qui protestati sunt nihil a
se ultra tertiam partem posse conferri, illud exsolvant, ad quod se indubitanter fore idoneos pollicentur. quae dispositio in perpetuum
observanda initio indictionis octavae congruum sumere debebit exordium. sacrosancta thessalonicensis ecclesia civitatis excepta, ita
tamen, ut aperte sciat, propriae tantummodo capitationis modum beneficio mei numinis sublevandum nec externorum gravamine
tributorum rem publicam ecclesiastici nominis abusione laedendam. dat. vi id. octob. constantinopoli victore v. c. cons. (424 oct. 10). 
 

 

 
CTh.11.1.34 
 

 
Impp. theodosius et valentinianus aa. celeri suo salutem. numquam dissimulatione iudicum pro compulsore aut opinatore africanus
possessor mittatur in praedam, sed quattuor mensum ab edicti publicati die indutiis datis aurum a possessore capitolio studio
spontaneae devotionis sancimus inferri: ultra id tempus si tarditas adferatur, tunc militi debiti postulati delegandam esse rationem. quae
pietatem nostram viri spectabilis bubulci comitis et legati decernere coegit eloquium. dat. v kal. mar. post cons. felicis et tauri. (429 febr.
25). 
 

 

 
CTh.11.1.35 
 

 
Idem aa. volusiano praefecto praetorio. post alia: ne provinciales, ad quorum utilitates spectat omnis haec nostra provisio, a devotione
revocet nimia securitas et solvendi voluntas cesset necessitate submota, ea, quae nostro aerario pensitantur, hac ratione dissolvent, ut
omni modo, antequam elabatur indictio, annua tributa gratus beneficiis nostris possessor exsolvat. si quis vero solutionem voluerit in
tempora longiora differre, hunc provinciae rector omni exactionis acerbitate compellat. et cetera. dat. xvi kal. mart. ravennae post cons.
felicis et tauri. (429 febr. 14). 
 

 

 
CTh.11.1.36 
 

 
Idem aa. flaviano praefecto praetorio. excepto patrimonio pietatis nostrae, cuius quidem reditus necessitatibus publicis frequentissime
deputamus, universos possessores functiones in canonicis et superindicticiis titulis absque ullius beneficii exceptione agnoscere oportere
censemus. igitur tua sublimitas pragmatici nostri statuta custodiens indifferenter cunctum possessorem obnoxium videlicet publicae
functioni ad subeunda designatione distributa compellet. dat. iii kal. mai. ravennae basso et antiocho conss. (431 apr. 29). 
 

 

 
CTh.11.1.37 
 

 
Idem aa. dario praefecto praetorio. praeteritis, utcumque impetrata sunt, in suo statu manentibus, quoniam munificentiam principalem
nefas est revocari, in posterum excepto cyro reverentissimo afrodisiensium civitatis episcopo, cuius tanta sunt merita, ut etiam contra
generalem huiusmodi sanctionem speciali beneficio perfrui non vetetur, quicumque per adnotationem nostram in auro voluerit tributa
dependere, communicata aestimatione quinquennii, sterilitatis ac fecunditatis pro foro rerum venalium habita ratione, ex eadem summa,
quae eiusdem quinquennii perpensis frugibus colligitur, partem quintam pro annis singulis solvere compellantur. dat. v kal. septemb.
apameae isidoro et senatore conss. (436 aug. 28). 
 

 

 
CTh.11.2.0. Tributa in ipsis speciebus inferri 
 

 

 
CTh.11.2.1 
 

 
Impp. valentinianus et valens aa. ad symmachum praefectum urbi. scias inhibitam esse apochandi licentiam, ita ut ne ex praesenti aut
futuro vel praeterito sub hoc titulo nummus a provincialibus postuletur. proposita prid. id. aug. valentiniano et valente aa. conss. (365
aug. 12). 
 

 

 
CTh.11.2.2pr. 
 

 
Idem aa. ad symmachum praefectum urbi. commoda cogitantes urbis aeternae vini speciem ita provinciales statuimus comportare, ut
apochandi praesumptione damnata vina romam portentur. (365 oct. [?] 23). 
 

 

 
CTh.11.2.2.1 
 

 
In tantumque populi usibus profutura provisionis nostrae emolumenta porreximus, ut etiam pretio laxamenta tribuantur. sanximus
quippe, ut per vini singulas qualitates detracta quarta pretiorum, quae habentur in foro rerum venalium, eadem species a mercantibus
comparetur. dat. x kal. nov. mediolano valentiniano et valente aa. conss. (365 oct. [?] 23). 
 

 

 
CTh.11.2.3 
 

 
Imppp. valens, gratianus et valentinianus aaa. ad probianum praefectum urbi. vinum, quod sollemnis expressio popularibus commodis ex
provincialium collectione desiderat, ilico suscipiatur advectum, ut erogationis pro tempore cura praestetur et ea vina populi usibus
erogentur, quae natura sua processum temporis ferre non possunt. quod peraeque in omni vino, quod ex urbicaria regione confertur,
observandum esse censemus. dat. xv kal. octob. treviris gratiano a. iiii et merobaude conss. (377 sept. 17). 
 

 

 
CTh.11.2.4 
 

 
Imppp. gratianus, valentinianus et theodosius aaa. earum rerum, quae in praebitionibus canonicis vel debitis ex more poscuntur, non sunt
pretia specierum, sed ipsae quae postulantur species inferendae, scilicet ut, quod maximum est et unde omnis solet querella procedere, in
annonario quoque titulo species annonarias solvant neque sub taxationibus pretiorum dispendiosis occasionibus adquiescant. nam et
accipientem et dantem illicitae transactionis reatus involvet. et cetera. dat. prid. kal. feb. beryto richomere et clearcho consulibus. (384
ian. 31). 
 

 

 
CTh.11.2.5 
 

 
Imppp. valentinianus, thedosius et arcadius aaa. cynegio praefecto praetorio. ne quis pro speciebus annonariis pecunias existimet
inferendas, scientibus cunctis, quod si quis contra hanc serenitatis nostrae legem captiosum aliquid putaverit perpetrandum, securitatibus
hoc modo editis eos esse carituros. dat. xv kal. ian. constantinopoli timasio et promoto conss. (389 [?] dec. 18). 
 

 

 
CTh.11.3.0. Sine censu vel reliquis fundum comparari non posse 
 

 

 
CTh.11.3.1 
 

 
Imp. constantinus a. ad antonium marcellinum praesidem provinciae lugdunensis primae. rei annonariae emolumenta tractantes, ut
cognosceremus, quanta reliqua per singulas quasque provincias et per quae nomina ex huiusmodi pensitationibus resedissent,
cognovimus hanc esse causam maxime reliquorum, quod nonnulli captantes aliquorum momentarias necessitates sub hac condicione
fundos opimos comparent et electos, ut nec reliqua eorum fisco inferant et immunes eos possideant. ideoque placuit, ut, si quem
constiterit huiusmodi habuisse contractum atque hoc genere possessionem esse mercatum, tam pro solidis censibus fundi comparati
quam pro reliquis universis eiusdem possessionis obnoxius teneatur. dat. kal. iul. agrippinae constantino a. v et licinio c. conss. (319 iul.
1). 
 

 

 
CTh.11.3.2 
 

 
Idem a. acacio comiti macedoniae. mancipia adscripta censibus intra provinciae terminos distrahantur et qui emptione dominium nancti
fuerint, inspiciendum sibi esse cognoscant. id quod in possessione quoque servari rationis est: sublatis pactionibus eorundem onera ac
pensitationes publicae ad eorum sollicitudinem spectent, ad quorum dominium possessiones eaedem migraverunt. dat. iii kal. mart.
thessalonicae constantio et maximo conss. (327 febr. 27). 
 

 

 
CTh.11.3.3 [=brev.11.2.1] 
 

 
Imp. iulianus a. ad secundum pf. p. omnes pro his agris, quos possident, publicas pensitationes agnoscant; nec pactionibus contrariis
adiuventur, si venditor aut donator apud se collationis sarcinam pactione illicita voluerit retinere, et si necdum translata sit professio
censualis, sed apud priorem fundi dominum forte permaneat, dissimulantibus ipsis, ut non possidentes pro possidentibus exigantur. dat.
xiv. kal. mart. antiochiae, iuliano a. iv. et sallustio coss. 
 

 
interpretatio. fundum nullus audeat comparare, sed omnes pro his agris, qui ad eos quoquo modo pervenerint, publici canonis impleant
functiones. nec de solutione tributi cuicumque* liberum sit pacisci, sed sive donetur ager sive vendatur, factus dominus integra rei tributa
suscipiat 
 

 

 
CTh.11.3.4 
 

 
Idem a. edictum. post alia: dominum, qui fructus capit, tributa exigi iustum est. dat. iii kal. mar. iuliano a. iiii et sallustio conss. (363 febr.
27). 
 

 

 
CTh.11.3.5 [=brev.11.2.2] 
 

 
Imppp. theodos., arcad. et honor. aaa. tatiano pf. p. quisquis alienae rei quoquo modo dominium consequitur, statim pro ea parte, qua
possessor fuerit effectus, censualibus paginis nomen suum postulet annotari, ac se spondeat soluturum; ablataque molestia de auctore, in
succedentem capitatio transferatur. dat. xv. kal. oct. constantinopoli, tatiano et symmacho coss. 
 

 
interpretatio. quicumque* cuiuslibet rei dominium quolibet ordine acquisierit, continuo pro ea parte, qua possessor effectus est,
publicis libris nomen suum petat adscribi, ac se promittat tributum agri, cuius possessor est, soluturum, ut remota de auctore, id est de
priore domino inquietudine, in praesentem dominum solutio transferatur 
 

 

 
CTh.11.4.0. Ne collatio per logografos celebretur 
 

 

 
CTh.11.4.1 
 

 
Imppp. valentinianus, valens et gratianus aaa. ad modestum praefectum praetorio. si quis collator iugationem suam logografo conmiserit,
eam fisco noverit vindicandam. quidquid etiam vel in pretiis vel in speciebus aut aurum ordinem delegationis oblitus praetermissis
susceptoribus aut horreis ad logografos detulerit, omne hoc amissurum se esse cognoscat et exactionem a se debito ordine deposcendam.
officiales autem, qui ex huiusmodi commerciis aliquid fuerint accepisse detecti, quae avaritia praecipitante captarant exerta dupli
animadversione redhibebunt, ipsis dumtaxat logografis in pristinae condicionis discrimine permansuris, si quidem his pro omnibus poenis
sufficiat adsiduo tormentorum periculo subiacere. dat. prid. non. april. seleucia modesto et arintheo conss. (372 apr. 4). 
 

 

 
CTh.11.5.0. De indictionibus 
 

 

 
CTh.11.5.1 
 

 
Impp. arcadius et honorius aa. pompeiano proconsuli africae. id tantum, quod est necessarium intra africam militibus consistentibus,
provincialibus iubemus indici ac iuxta matricularum fidem quod exigit ratio postulari, ita ut, si quid erogationibus redundarit in speciebus
diversis vel praebitione vecturisque, id futurae indictioni collationique proficiat. dat. v kal. april. vincentio et fravito conss. (401 mart.
28). 
 

 

 
CTh.11.5.2 
 

 
Impp. honorius et theodosius aa. palladio praefecto praetorio. omnes omnino quocumque ex titulo possidentes quod delegatio
superindicti nomine videtur amplexa velut canonem cogantur inferre, et ne qua sit dubietas, hac aperta definitione decernimus, ut id
potius canonis vocabulo postuletur. nulla igitur domus vel sacri patrimonii vel emphyteutici iuris vel hominum privatorum, etiamsi
privilegium aliquod habere doceantur, ab hac necessitate seiuncta sit, quae iam non extraordinarium, ut hactenus, sed ipsis facientibus
canonicum nomen accepit. dat. vii id. ian. ravennae theodosio a. vii et palladio conss. (416 ian. 7). 
 

 

 
CTh.11.5.3 
 

 
Impp. theodosius et valentinianus aa. isidoro praefecto praetorio. cum omnis hoc aegyptiaci tractus possessoribus conducibile videatur,
ut ante kal. mai. praedelegatio manifestetur in locis, ne per ignorantiam collatores ad anni prioris exemplum ante delegationem missam ea
cogantur exsolvere quae postmodum indebita missa delegatione forsitan provocavit eventus; scriniariis videlicet sedis excelsae modis
omnibus ordinata salubriter impleturis, ita ut augustaliani officii et cohortalis et defensoris discrimine in locis celeberrimis per
dimenstruum tempus ad omnium perveniat notionem. dat. prid. non. iun. constantinopoli isidoro et senatore conss. (436 iun. 4). 
 

 

 
CTh.11.5.4 
 

 
Idem aa. dario praefecto praetorio. particulari delegationum notitia ante indictionis exordium singulis transmissa provinciis collationis
modum a possessoribus multo ante prospectum devotioni solitae, non subitis calumniis tua sublimitas faciat imputari, ut et
provincialibus subeundi dispendia necessitas auferatur et officiis ingerendi damna licentia denegetur. dat. v kal. septemb. apameae isidoro
et senatore conss. (436 aug. 28). 
 

 

 
CTh.11.6.0. [=brev.11.3.0.] De superindicto. 
 

 

 
CTh.11.6.1 [=brev.11.3.1] 
 

 
Imppp. grat., valent. et theodos. aaa. ad proconsules, vicarios omnesque rectores. nihil superindictorum nomine ad solas praefecturae
literas quisquam provincialis exsolvat; neque ullius omnino indictionis titulus, etiam solennis, immineat, nisi eum nostro confirmata
iudicio et imperialibus nexa praeceptis sedis amplissimae deposcat indictio et cogat exactio. dat. vii. kal. iun. mediolano, antonio et
syagrio coss. 
 

 
interpretatio. haec lex hoc praecipit, ut nullum per rectores provinciae superindictum provincialibus imponatur, nisi forte ex hac re
processisse praeceptio dominica comprobetur. tunc enim id, quod superindictum est, aut peti aut exigi poterit, quando a rerum domino
cognoscitur constitutum 
 

 

 
CTh.11.7.0. De exactionibus 
 

 

 
CTh.11.7.1 
 

 
Imp. constantinus a. ad aelianum proconsulem africae. post alia: ducenarii et centenarii sive sexagenarii non prius debent aliquem ex
debitoribus convenire, quam a tabulario civitatis nominatim breves accipiant debitorum. quam quidem exactionem sine omni fieri
concussione oportet ita ut, si quis in iudicio questus, quod indebite exactus est vel aliquam inquietudinem sustinuit, hoc ipsum probare
potuerit, severa in exactores sententia proferatur. dat. kal. nov. treviris constantino a. iiii et licinio iiii conss. (315 [immo 313] nov. 1). 
 

 

 
CTh.11.7.2 
 

 
Idem a. ad pacatianum vicarium brittaniarum. unusquisque decurio pro ea portione conveniatur, in qua vel ipse vel colonus vel tributarius
eius convenitur et colligit; neque omnino pro alio decurione vel territorio conveniatur. id enim prohibitum esse manifestum est et
observandum deinceps, quo iuxta hanc nostram provisionem nullus pro alio patiatur iniuriam. dat. xii kal. decemb. constantino a. et
licinio c. conss. (319 nov. 20). 
 

 

 
CTh.11.7.3 
 

 
Idem a. ad populum. nemo carcerem plumbatarumque verbera aut pondera aliaque ab insolentia iudicum repperta supplicia in debitorum
solutionibus vel a perversis vel ab iratis iudicibus expavescat. carcer poenalium, carcer hominum noxiorum est officialium et cum
denotatione eorum iudicum, quorum de officio cohercitiores esse debebunt, qui contra hanc legem admiserint. securi iuxta eam transeant
solutores: vel certe, si quis tam alienus ab humano sensu est, ut hac indulgentia ad contumaciam abutatur, contineatur aperta et libera et
in usus hominum constituta custodia militari. si in obdurata nequitia permanebit, ad res eius omnemque substantiam cives eius accedant,
solutionis obsequio cum substantiae proprietate suscepto. qua facultate praebita omnes fore credimus proniores ad solvenda ea, quae ad
nostri usus exercitus pro communi salute poscuntur. dat. kal. feb. constantino a. vi et constantio caes. conss. (320 febr. 1 [ian. 31]). 
 

 

 
CTh.11.7.4 [=brev.11.4.1] 
 

 
Imp. constantinus a. ad afros. quoniam succlamatione vestra merito postulastis, ne qua his, qui praestationes fiscales differunt,
reliquorum laxitas proveniret, specialiter praecipimus observari, ut res eorum, qui fiscalibus debitis per contumaciam satisfacere
differunt, distrahantur: comparatoribus data firmitate perpetua possidendi etc. dat. xv. kal. iun. serdicae, constantino et maximo coss. 
 

 
interpretatio. quicumque* agrorum suorum tributa implere contemnent, agri eius, qui tributa sua contemnet exsolvere, ab exactore
vendantur, et qui comparaverint, firmissimo iure hoc ordine empta* possideant 
 

 

 
CTh.11.7.5 
 

 
Imp. constantius a. nemesiano viro perfectissimo comiti largitionum. quotiens quis et privati debitor invenitur et fisci, et abreptus ab uno
officio teneatur, ad universi debiti solutionem qui eum abstulit coartetur ac totius summae exactionem in se suscipiat, qui eundem
avellendum abstrahendumque crediderit. dat. iiii id. mai. nitzibi amantio et albino conss. (345 mai. 12). 
 

 

 
CTh.11.7.6 
 

 
Idem a. ad eustathium praefectum praetorio. post alia: actores ceterique rei privatae nostrae ad solutionem specierum sollemnium debiti
vigoris auctoritate cogantur, ne provinciales rei privatae nostrae fatiget immunitas. dat. viii id. mart., proposita romae limenio et catullino
conss. (349 mart. 8). 
 

 

 
CTh.11.7.7 
 

 
Impp. constantius et constans aa. bibulenio restituto praesidi sardiniae. provinciales pro debitis plumbi verbera vel custodiam carceris
minime sustinere oportet, cum hos cruciatus non insontibus, sed noxiis constitutos esse noscatur, satis vero sit debitorem ad solvendi
necessitatem capione pignorum conveniri. dat. viii id. dec. thessalonicae constantio vi et constante iii aa. conss. (353 [346?] dec. 6). 
 

 

 
CTh.11.7.8 
 

 
Idem aa. ad taurum praefectum praetorio. exactiones provinciarum, quas rectores aut praefecti annonae aut rationales per africam
sustinent, a maioribus iudicibus usurpari non debent, sed ab his solis impleri, quibus cura exactionis imminet. dat. iiii non. sept.
dinummae, acc. prid. id. nov. karthagine arbitione et lolliano conss. (355 sept. 2). 
 

 

 
CTh.11.7.9 
 

 
Impp. valentinianus et valens aa. ad dracontium vicarium africae. ducenarios ab exactione provincialium secundum constitutionem sacrae
memoriae constantii probabilis sinceritas tua iubebit arceri. dat. iii id. mai. hadrianopoli, acc. viii kal. octob. karthagine divo ioviano et
varroniano conss. (364 mai. 13). 
 

 

 
CTh.11.7.10 
 

 
Idem aa. ad florianum consularem venetiae. die solis, qui dudum faustus habetur, neminem christianum ab exactoribus volumus conveniri;
contra eos, qui id facere ausi sunt, hoc nostri statuti interdicto periculum sancientes. dat. xi kal. mai. treviris valentiniano et valente aa.
conss. (368? 370? 373? apr. 21). 
 

 

 
CTh.11.7.11 
 

 
Idem aa. ad florianum comitem rerum privatarum. omnes provinciis praesidentes iussimus conveniri, ut a rei nostrae conventione
cessarent, ne principales necessitates in publicum proferentes eadem, qua hactenus, in colonos iniquitate saevirent. illud etiam
moderationi adiecimus, ut tripertita esset illatio fiscalium pensionum. sinceritas tua rationales procuratoresque commoneat, ut, quidquid
pro iugatione vel capitatione deposcitur, certantibus studiis devotionis exsolvant. dat. viii kal. iun. mediolano valentiniano et valente aa.
conss. (365 mai. 25). 
 

 

 
CTh.11.7.12 
 

 
Imppp. gratianus, valentinianus et theodosius aaa. constantiano vicario ponticae. potentiorum possessorum domus officium provinciae
rectoris exigere debet, decurio vero personas curialium convenire, minores autem possessores defensor civitatis ad solutionem fiscalium
pensitationum spectata fidelitate compellere. dat. v non. mai. merobaude ii et saturnino conss. (383 mai. 3). 
 

 

 
CTh.11.7.13 
 

 
Idem aaa. ad principium praefectum praetorio. solis die, quem dominicum rite dixere maiores, omnium omnino litium et negotiorum
quiescat intentio; debitum publicum privatumque nullus efflagitet; ne aput ipsos quidem arbitros vel e iudiciis flagitatos vel sponte
delectos ulla sit agnitio iurgiorum. et non modo notabilis, verum etiam sacrilegus iudicetur, qui a sanctae religionis instinctu rituve
deflexerit. proposita iii non. nov. aquileiae honorio n. p. et evodio conss. (386 nov. 3). 
 

 

 
CTh.11.7.14 
 

 
Imppp. theodosius, arcadius et honorius aaa. rufino praefecto praetorio. apparitores quicumque in collatione auri praecepti fuerint officii
sui adhibere servitium, titulorum debita et collationum summas relationis suae fide et adnotatione perscribant sitque ex officialis
instructione officium conscium, quid exactum quidve perlatum esse videatur, ne longinqui itineris diversitate susceptor abductus et curiae
suae desit et rei familiaris detrimenta sustineat. dat. prid. id. april. constantinopoli theodosio a. iii et abundantio conss. (393 apr. 12). 
 

 

 
CTh.11.7.15 
 

 
Impp. arcadius et honorius aa. messalae praefecto praetorio. post alia: quoniam plerique callidis precibus rescripta impetrasse dicuntur,
ne a solitis compulsoribus exigantur, praesenti iussione monemus, ne praetento velut quodam beneficio clementiae nostrae quicquam in
exactione celebranda vetustati et consuetudini derogetur. dat. iiii kal. octob. altini theodoro v. c. cons. (399 sept. 28). 
 

 

 
CTh.11.7.16 
 

 
Idem aa. hadriano praefecto praetorio. missi opinatores cum delegatoriis iudicibus eorumque officiis insistant, ut intra anni metas id quod
debetur accipiant; nihil his sit cum possessore commune, cui non militem, sed exactorem, si sit obnoxius, convenit imminere. iudices
itaque, qui provinciales passi fuerint opinatoribus delegari, eiusdem quantitatis duplex poena retinebit, et apparitores ex quolibet officio
sententiam deportationis excipient, si per semet exigendos voluerint delegare militibus, et curiales temporale manebit exilium, si eos, quos
sollemniter exigere consuerunt, opinatoribus putaverint esse tradendos; cum iudicem oportet inquirere debitores, tabularios fideliter
prodere nomina dominorum, apparitores sive curiales consuetudine servata regionum convictis debitoribus imminere, ut perceptis
congruis emolumentis opinatores impleto anno ad proprios numeros valeant remeare. qui si ultra annum protracti fuerint, iudices et
officia absque ulla mora de proprio cogentur exsolvere militibus quod debetur, ipsis adversus obnoxios repetitione servata. quod si ad
nos aliqua de retentis opinatoribus querella pervenerit, in duplum ab his protinus exigetur, ut partem debitam miles, reliquum fiscus
accipiat. iudicibus quoque eorumque officiis eatenus subvenimus, ut in contumaces debitores cuiuslibet dignitatis auctoritatem suam
exerant ac, si impudenter solutio differatur, actores procuratores eorumque praedia persequantur, de eorum quoque nominibus ab
nostram scientiam relaturi. dat. iii id. iul. mediolano vincentio et fravito conss. (401 iul. 13). 
 

 

 
CTh.11.7.17 
 

 
Impp. honorius et theodosius aa. anthemio praefecto praetorio. neque agentes in rebus neque sacrarum privatarum vel largitionum
palatina officia ex quacumque causa, ex quocumque titulo fiscalis debiti, cum ad provinciam mittuntur, possessores per se audeant
convenire, sive id ex praeterito reliquum trahatur seu praesentis temporis tributo solvi conveniat; sed rectores provinciarum frequenter
adeundo commoneant eorumque officiis incumbant. quod si rector provinciae imminentem sibi memoratorum declinare molestiam
quaerens vel qualibet alia ratione isdem propria auctoritate publicae exactionis permiserit curam, tam ipse quam officium eius vicena auri
pondo fisco dependent. dat. vii id. dec. constantinopoli basso et filippo conss. (408 dec. 7). 
 

 

 
CTh.11.7.18 
 

 
Idem aa. anthemio praefecto praetorio. largitionalium titulorum exactionem palatinorum obsequiis vetustatis more consecratam iuxta
priscam consuetudinem celebrari censemus, recens conditae legis in hac parte auctoritate sequestrata, quae ritu vetustatis neglecto
palatinae munera dignitatis intempestiva legatorum achivorum admonitione abstulerat. ideoque huius statuti praeceptionem, per quam
palatinos veteri exigendi functioni constrinximus, commoniti rectores observent. dat. v kal. octob. constantinopoli honorio viii et
theodosio iii aa. conss. (409 sept. 27). 
 

 

 
CTh.11.7.19 
 

 
Idem aa. euchario proconsuli africae. tertiam partem canonis fundorum privatorum vel sextam emphyteuticorum ex kal. mart., sicut
consuetudo deposcit, reliquam vero canonis summam ex kal. iul. par erit postulari, ne praepostera exactione possessor ad redimendam
conventionis cogatur iniuriam. et cetera. dat. prid. kal. mart. ravennae honorio viiii et theodosio v aa. conss. (412 febr. 29). 
 

 

 
CTh.11.7.20 [=brev.11.4.2] 
 

 
Impp. honor. et theodos. aa. euchario proconsuli africae. post alia: constituto tempore publice apud karthaginem in secretario, admisso
populo, exactorum ordinabuntur idoneae strenuaeque personae. de quibus si popularis accusatio ulla processerit, in eorum locum alios
par erit destinari, ita ut severa indagatione, si in concussione possessorum deprehensi fuerint, illico et capitali periculo subiaceant, et
direptorum quadrupli poena ex eorum patrimonio eruatur. iudices autem triginta librarum auri mulctae acerbitate sciant se esse
plectendos, nisi ea, quae salubriter ordinata sunt, necessaria devotione compleverint. dat. prid. kal. mart. ravenna, honorio ix. et theodos.
v. aa. coss. 
 

 
interpretatio. haec lex hoc praecipit, exactores ad exigendas tributarias functiones idoneos esse mittendos, ita ut, si de his populi
accusatio ulla processerit, id est querela deposita fuerit, in eorum locum alii dirigantur, ut habita diligenti inquisitione, si in dispendia
provincialium de superexactionis crimine convinci potuerint, et capitali periculo subiaceant, et ex eorum facultatibus in quadruplum, quae
sunt superexacta, reddantur. iudices vero provinciarum triginta librarum auri se poena noverint feriendos, si haec, quae statuta sunt,
implere neglexerint 
 

 

 
CTh.11.7.21 
 

 
Idem aa. euchario suo salutem. grave et contra rerum ordinem iudicamus, ut idem municeps et civitatis necessitatem et exactoris publici
subire cogatur officium. quod ne contingat, generali lege sancimus cognitoris, cuius interest, iussione ad praedia mansuetudinis nostrae vel
quae sub fisci nomine coeperint retineri moderanda vel ex suo corpore idoneos quosque dari debere vel ex his, si qui perfuncti sacramento
militiae absolutione potiuntur. ab his namque convenit, a quibus ratio ob praedam discuti consuevit, administrationem sustineri
huiuscemodi praediorum. iudicibus itaque adque officiis poenam quinquaginta librarum auri imponimus, nisi commode obtemperaverint
definitis. dat. prid. kal. mart. ravennae honorio viiii et theodosio v aa. conss. (412 febr. 29). 
 

 

 
CTh.11.8.0. De superexactionibus 
 

 

 
CTh.11.8.1 
 

 
Impp. arcadius et honorius aa. caesario praefecto praetorio. si quis exactorum superexactionis crimen fuerit confutatus, eandem poenam
subeat, quae divi valentiniani sanctione dudum fuerat definita. capitis namque periculo posthac cupiditas amovenda est, quae prohibita
totiens in isdem sceleribus perseverat. dat. prid. non. mart. constantinopoli caesario et attico conss. (397 mart. 6). 
 

 

 
CTh.11.8.2 
 

 
Idem aa. apollodoro proconsuli africae. quidquid ultra debitum elicitum fuerat, eruatur. quod provinciae restitui protinus oportebit. dat.
prid. id. mart. mediolano stilichone et aureliano conss. (400 mart. 14). 
 

 

 
CTh.11.8.3pr. 
 

 
Impp. honorius et theodosius aa. caeciliano praefecto praetorio. post alia: velut licito committi frequenti laesorum deploratione
didicimus, ut maioribus subiectis mensuris atque ponderibus gravi possessor damno quatiatur. iubemus, ut cura et sollertia defensorum
hoc fieri a susceptoribus non sinant deprehensosque ad iudicium dirigant, cum ipso commissae fraudis indicio. (409 ian. 21). 
 

 

 
CTh.11.8.3.1 
 

 
Idem fieri notum est, ut provincialibus nostris contestari iniurias suas cupientibus actorum confectio a defensoribus, ordinibus, curatore
et magistratibus denegetur idque gratia tribuatur eorum, quos rationabiliter intellexerint arguendos. quod ne accidat, noverint cuncti
provinciales, quotiens petitam sibi actorum copiam a memoratis viderint denegari, querellae propriae libellum conscriptum eo tenore quo
fuerat contestandum in frequentioribus civitatum locis adfigendum conveniendosque scribas tabularios et cetera officia publica
commonenda, per quae libellum colligi oportebit atque invitis supra memoratis personis sub actorum confectione ingeri, quorum
quaestione fides possit inquiri: qua probata in eos, quos gestorum petitam confectionem negasse constiterit, vigor iudiciarius exeratur.
dat. xii kal. feb. ravennae honorio viii et theodosio iii aa. conss. (409 ian. 21). 
 

 

 
CTh.11.9.0. De distrahendis pignoribus, quae tributorum causa tenentur 
 

 

 
CTh.11.9.1 
 

 
Imp. constantinus a. quoniam decessoris tui litterae missae ad proculeianum tribunum et magistrum officiorum continent quorundam
provincialium mancipia abducta pro pignore sub officio retineri, eo quod vestes canonicas vel equos minime intulerunt, atque haec
mancipia neque dominos solutis debitis recepisse neque alios comparasse, veritos ne haec rescinderetur distractio: iubemus duorum
mensum spatium ad solvenda debita mancipiorum dominis indulgeri, quo transacto nisi debita fuerint persoluta, firmiter mancipia
comparabunt quicumque ad emptionem accesserint. proposita prid. kal. ian. castulone severo et rufino conss. (323 dec. 31). 
 

 

 
CTh.11.9.2 
 

 
Imp. constantius a. ad egnatium faustinum praesidem baeticae. si quis fundum vel mancipia ob cessationem tributorum vel etiam ob
vestium auri argentique debitum, quae annua exactione solvuntur, occupata convento debitore et aput iudicem interpellatione celebrata,
cum solutio cessaverit, sub hasta distracta comparaverit, perpetuam emptionis accipiat firmitatem, cum, si minoris forte persona fuerit
inserta, necesse sit quempiam legitimae defensionis indiguisse persona praesertim cum ad iuris etiam praesentis et veteris aequitatem
illud quoque indulgendum esse ducamus, ut scilicet par condicio etiam in hac pignorum capione servetur, quae ob fiscale debitum fuerint
occupata nihilque intersit, utrumne officium summae rei vel procuratoris an certe rector provinciae id quod debitum fuerit deleget, si
etiam in hac debitores forte cessaverint, condicione iuris expressa. dat. prid. id. decemb. feliciano et titiano conss. (337 dec. 12). 
 

 

 
CTh.11.10.0. Ne operae a collatoribus exigantur 
 

 

 
CTh.11.10.1 
 

 
Imppp. valentinianus, valens et gratianus aaa. ad viventium praefectum praetorio. operarum praebitionem, quae illicite a provincialibus
hactenus expetita est, sinceritas tua cessare praecipiat. nullum autem, qui caupona vel propola vel tabernaria lucrum familiare sectetur,
cum animalia, quibus prosecutio debeatur, advenerint, si collegiati numero inpares videbuntur, ab hoc obsequio esse patiatur. melius enim
est, ut otiosorum sit ista sedulitas, quam ipsas quoque perdat urbes tristis abductio rusticorum. dat. x kal. mart. treviris valentiniano nb.
p. et victore conss. (369 febr. 20). 
 

 

 
CTh.11.10.2pr. 
 

 
Idem aaa. ad catafronium vicarium italiae. post alia: operas ad prosecutionem equorum vel diversorum neminem provincialium praebere
permittimus, quia non ignoramus per universas italiae civitates...Esse quam plurimos et hunc esse morem, ut, quotiens inpares videntur
qui...Prosecutionis officio maiore animalium numero repente veniente, tabernariis oppidorum hoc iniungatur obsequium. (370 aug. 15). 
 

 

 
CTh.11.10.2.1 
 

 
Causam vero pontis liquentiae nolumus nostris praeiudicare decretis: videlicet ob reparationem eiusdem aliquis numerus excusatus
habeatur, sed ita eum instaurari oportet, ut a possessoribus civitatis eius territorio suo, quotiens usus poposcerit, reformetur. dat. xviii
kal. sep. valentiniano et valente iii aa. conss. (370 aug. 15). 
 

 

 
CTh.11.11.0. [=brev.11.5.0.] Ne damna provincialibus infligantur. 
 

 

 
CTh.11.11.1 [=brev.11.5.1] 
 

 
Impp. valent. et valens aa. ad probum pf. p. illyrici. si qui eorum, qui provinciarum rectoribus obsequuntur, quique in diversis agunt
officiis principatus, et qui sub quocumque* praetextu muneris publici possunt esse terribiles, rusticano cuipiam necessitatem obsequii,
quasi mancipio sui iuris imponat, aut servum eius vel forsitan bovem in usus proprios necessitatesque converterit, sive xenia aut
munuscula, quae canonica ex more fecerunt, extorserit, vel sponte haec, quae improbata sunt, oblata non refutaverit, sublatis omnibus
facultatibus ultimo subiugetur exitio, et nihilo minus rusticanum, qui se in eiusdem operas sponte propria detulisse responderit, par
poenae severitudo constringat. eadem vero circa eos censura servetur, qui xenia aut munera deferri sibi a possessoribus cogunt aut oblata
non respuunt. dat. prid. kal. oct. agrippinae, valentin. et valente aa. coss. 
 

 
interpretatio. si quicumque* ex his, qui provinciarum rectoribus coniunguntur aut militant, vel qui agunt in diversis officiis principatus,
vel quicumque* sub occasione publici actus videntur esse terribiles, rusticano alicui necessitatem servitii, velut sui iuris mancipio
imposuerint, aut servum ipsius aut bovem in sui operis utilitatem transtulerint, sive xenia aut quaelibet munera crediderint exigenda, vel
si oblata non recusaverint, ultimo exitio deputantur, et rerum suarum amissione damnantur 
 

 

 
CTh.11.12.0. De immunitate concessa 
 

 

 
CTh.11.12.1 
 

 
Imp. constantius a. ad marcellinum. publicus ac noster inimicus diversis immunitatem dederat iugorum capitationibus et professionibus
amputatis. iubemus ergo, ut omnibus omnino haec privilegia derogentur. dat. iii. kal. mai. acindyno et proculo conss. (340 apr. 29). 
 

 

 
CTh.11.12.2 
 

 
Imp. iulianus a. omnes omnino, quicumque capitationis indulgentiam immunitatemque meruerunt, non solum ex annonario titulo, verum
etiam ex speciebus ceteris atque largitionibus excepti sunt immunesque erunt; neque enim praestanda dividimus. melius quippe est
munificentiae compendium integrum competere quam saepius postulari. dat. prid. kal. mai. constantinopoli mamertino et nevitta conss.
(362 apr. 30). 
 

 

 
CTh.11.12.3 
 

 
Impp. valentinianus et valens aa. ad florentium comitem sacrarum largitionum. omnium rerum ac personarum, quae privatam degunt
vitam, in publicis functionibus aequa debet esse inspectio. hoc ideo dicimus, quia nonnulli privatorum elicitas suffragio proferunt
sanctiones, quibus vectigalia vel cetera eiusmodi, quae inferri fisco moris est, sibi adserant esse concessa. hoc si quando militibus nostris
hisve, qui in palatio nostro degunt, praestamus adprobantibus se sacramentis militaribus adtineri, quod concessimus firmum sit adque
robustum; ceterum si quis privatorum eiusmodi rescriptione nitatur, cassa eadem sit. vectigalium enim non parva functio est, quae debet
ab omnibus, qui negotiationis seu transferendarum mercium habent curam, aequa ratione dependi. dat. x kal. mart. mediolano valentiniano
et valente aa. conss. (365 febr. 20). 
 

 

 
CTh.11.12.4 
 

 
Imppp. arcadius, honorius et theodosius aaa. basilio comiti sacrarum largitionum. salubribus licet ante prospectum meminerimus
oraculis, ut eorum penitus vacuaretur obreptio, qui largitionalibus quippiam commodis derogantes absque palatini officii notione veniam
debitae quantitatis mansuetudinis nostrae absolutione meruerunt, iterandae tamen copiam praeceptionis amplectimur, ut praeiudicio
segregato non triplum modo, cui primitus videbatur obnoxius, verum etiam quadruplum dispendio digniore exsolvat. praelata litteris viri
illustris comitis sacrarum largitionum iii id. iun. honorio vii et theodosio ii aa. conss. (407 iun. 11). 
 

 

 
CTh.11.13.0. Si per obreptionem fuerit impetrata 
 

 

 
CTh.11.13.1 
 

 
Imppp. gratianus, valentinianus et theodosius aaa. ad probum praefectum praetorio. privilegia omnia paucis concessa personis in
perniciem plurimorum in irritum devocentur omnesque huius modi immunitates qui quacumque ambitione meruerunt, ad aequale
provincialium ceterorum consortium reducantur prositque iugatio rei publicae hactenus suspensa. et quo libentius adquiescant, proprio
aequanimitatem docemus exemplo id contemptui haberi, quod immune hactenus habeatur facile persuademus ab omnibus faciendum esse
quod fecimus. igitur sinceritas tua id ipsum per omnem italiam, tum etiam per urbicarias africanasque regiones ac per omne illyricum
praelata oraculi huius auctoritate firmabit. dat. xiiii kal. feb. mediolano merobaude ii et saturnino conss. (383 ian. [?] 19). 
 

 

 
CTh.11.14.0. De conditis in publicis horreis 
 

 

 
CTh.11.14.1 
 

 
Impp. valentinianus et valens aa. ad volusianum praefectum urbi. cavens, ne urbaniciani officiales annonariis necessitatibus misceantur,
omnia participe praefecto annonae disponas ac iubeas ad curam propriam revocari. ante omnia autem quae in horreis habentur expendi
volumus, ita ut non prius ad frumentum tendatur expensio, quod sub praefectura tua urbis horreis infertur, quam vetera condita fuerint
erogata. si forte vetustate species ita corrupta est, ut per semet erogari sine querella non possit, eidem ex nova portione misceatur, cuius
adiectione corruptio velata damnum fisco non faciat. ad istud autem negotium arbitratu ac iudicio tuo nobilis prudens fidelis optime sibi
conscius pro integritatis meritis adponatur custos ac mensor, qui vel frumenta modio metiatur vel iustis aestimationibus colligat, quanta
habeantur in condito. dat. vi id. april. divo ioviano et varroniano conss. (364 [365?] apr. [?] 8). 
 

 

 
CTh.11.14.2 
 

 
Impp. arcadius et honorius aa. florentino praefecto urbi. nihil prius ex horreis consequantur, quam omnis canon, qui antiquitus est
institutus, fuerit completus; cognoscente officio urbicariae praefecturae decem libris auri esse multandum, si quae decrevimus, fuerint
temerata. dat. vi kal. ian. mediolano arcadio iiii et honorio iii aa. conss. (396 dec. 27). 
 

 

 
CTh.11.14.3 
 

 
Idem aa. anatolio praefecto praetorio illyrici. nulli posthac horreaticas species contingendi copia praebeatur. sin vero quisquam temerator
horreorum extiterit, qui sibi ex praedictis aliquid audeat usurpare, hanc poenam sciat nostro arbitrio definitam, ut deportationis poenae
subiectus totius substantiae cogatur subire iacturam. dat. vii id. iul. constantinopoli caesario et attico conss. (397 iul. 9). 
 

 

 
CTh.11.15.0. De publica comparatione 
 

 

 
CTh.11.15.1 
 

 
Imp. constantius a. ad senatum. ad comparationem diversarum specierum, quod synoneton appellatur, actores procuratoresque
senatorum per diversas provincias nullam inquietudinem tolerent. dat. v non. mai. tauro et florentio conss. (361 mai. 3). 
 

 

 
CTh.11.15.2 
 

 
Imppp. gratianus, valentinianus et theodosius aaa. cunctos formari plenius conveniet, ut in speciebus etiam annonariis, quae a
provincialibus sub transactione comparationis pretio expeti solent, sciant nullam sibi necessitatem indictionis imponi, sed huius
adscriptionis necessitatem sublatam, mox ab amplissima praefectura pretiis competentibus destinandis. ut nihil trahatur in debitis, quod
aut speretur aut promittatur quando solvendum, unusquisque provincialium nostrorum arbitratu proprio et mente devota species petitas
isdem pretiis, quae in foro rerum venalium habebuntur, libens praestet ac distrahat, ita ut prius vendendas det species, quam omne, quod
in rationem distractionis venerit, aurum fuerit consecutus; potiorum tantum, id est possessorum domibus delegatis, quibus tamen
cohortatio imponitur, non necessitas imperatur, ut consensum facilem praebeant super speciebus annonariis distrahendis. haec autem
adscriptio inferiores vel plebeios non tenebit, ut usibus publicis profuturas distrahant fruges. proposita prid. kal. feb. beryto richomere
et clearcho conss. (384 ian. 31). 
 

 

 
CTh.11.16.0. De extraordinariis sive sordidis muneribus 
 

 

 
CTh.11.16.1 
 

 
Imp. constantinus a. ad catullinum proconsulem africae. patrimoniales fundos extraordinariis oneribus vel mediae aut tertiae portionis
obsequiis fatigari non convenit, cum eosdem et auri speciem et frumenti plurimum modum constet persolvere, ita ut qui violare statuta
temptaverit puniatur. proposita vi kal. sep. karthagine constantino a. v et licinio conss. (319 [?] aug. 27). 
 

 

 
CTh.11.16.2 
 

 
Idem a. ad ulpium flavianum consularem aemiliae et liguriae. ab extraordinariis omnibus fundi patrimoniales adque emphyteuticarii per
italiam nostram constituti habeantur immunes, ut canonica tantum et consueta dependant ad similitudinem per africam possessorum. dat.
xii kal. iun., lecta aput acta severo et rufino conss. (323 mai. 21). 
 

 

 
CTh.11.16.3 
 

 
Idem a. ad edictum calchedoniensium et macedoniensium. quotienscumque aliquam adscriptionem fieri necesse est, rectorum consiliis et
dispositione uniuscuiusque civitatis fiat adscriptio, ne libidini et commodo potiorum multitudo mediocrium subiecta gravibus et
iniquissimis adficiatur iniuriis. accepta viii kal. mai. crispo iii et constantino iii aa. conss. (324 apr. 24). 
 

 

 
CTh.11.16.4 
 

 
Idem a. ad aemilianum praefectum praetorio. extraordinariorum munerum distributio non est principalibus committenda, ideoque rectores
provinciarum monendi sunt, ut eam distributionem ipsi celebrent manuque propria perscribant adque encauto nomina adnectant, ea
forma servata, ut primo a potioribus, dein a mediocribus adque infimis quae sunt danda praestentur. neque umquam sationibus vel
colligendis frugibus insistens agricola ad extraordinaria onera trahatur, cum providentiae sit opportuno tempore his necessitatibus
satisfacere. quae res neglecta vicariorum tuorum verecundiam tangit, ad rectorum autem officiorum capita venietur. manu autem sua
rectores scribere debebunt, quid opus sit et in qua necessitate per singula capita vel quantae angariae vel quantae operae vel quae aut in
quanto modo praebendae sint, ut recognovisse se scribant, exactionis praedicto ordine inter ditiores mediocres atque infimos observando.
lecta vii id. mai. romae ianuarino et iusto conss. (328 mai. 9). 
 

 

 
CTh.11.16.5 
 

 
Imp. constantius a. ad italicum. privatas res nostras ab universis muneribus sordidis placet esse immunes neque earum conductores nec
colonos ad sordida vel extraordinaria munera vel superindictiones aliquas conveniri. et cetera. dat. viii kal. feb. bononiae placido et
romulo conss. (343 ian. 25). 
 

 

 
CTh.11.16.6 
 

 
Impp. constantius et constans aa. ad beronicianum vicarium asiae. palatini et constantinopolitani cives pro capitibus seu iugis suis
tantum pensitationem atque obsequia recognoscant, extraordinariis et temonariis oneribus liberati. dat. non. mai. constantinopoli
constantio iiii et constante iii aa. conss. (346 mai. 7). 
 

 

 
CTh.11.16.7 
 

 
Idem a. et iulianus c. ad populum. sola iubemus exigi, quae factis a nobis indictionibus aliisve praeceptis continentur et quae anniversaria
consuetudine antiquitus postulantur: aut, si inexcusabilis necessitas quiddam novum exigat nec dilationem publica utilitas patiatur, referri
a ceteris iudicibus ad viros clarissimos praefectos praetorio et eorum arbitrio flagitanda deposci statimque id nostrae intimari clementiae.
itaque iudicem, qui ultra iussa aliquid postulaverit, duplum iubemus inferre, officium vero eius quadruplum, viro clarissimo largitionum
comite huic exactioni imminente, cum primum ad nos vel praefectos praetorio fuerit querella delata et facinus revelatum, ut et laesi nobis
auctoribus aut praefectis recipiant, quod per arbitrium iudicis amiserant. dat. iiii non. april. mediolano constantio a. viii et iuliano c.
conss. (356 apr. 2). 
 

 

 
CTh.11.16.8 
 

 
Idem a. et caes. ad taurum praefectum praetorio. placet nullum omnino iudicem de cetero provincialibus inferendum aliquid indicere, ut
ea tantum sedulo cunctorum studio pensitentur, quae canonis instituti forma complectitur vel nostra clementia decernit inferenda vel
delegatione sollemniter sanciente vel epistulis praecedentibus. sed si quid urguere forsitan coeperit, referri ad celsitudinem tuam
statuimus et auctore te fieri et eo persoluto referri ad scientiam nostram, ut nobis iubentibus roboretur. de ceteris quae prospici oportet
ante plurimum temporis, insinuetur nobis tempore indictionis ex more promendae. quippe suggerit ratio eius omnia serie contineri.
ideoque tituli pensitandi semper ad nostram scientiam perferantur, ut indictione anniversariis vicibus emissa iubeamus inferri merito
pensitanda. si quid autem arbitrio suo descripserit provinciales vel exegerit, in duplum inferet et officium eius quadruplum cogetur
expendere, super exigenda condemnatione comite largitionum curante. dat. kal. april. mediolano constantio a. viiii et iuliano caes. ii conss.
(357 apr. 1). 
 

 

 
CTh.11.16.9 
 

 
Idem a. et caes. ad taurum praefectum praetorio. exemplo africae debent fundi patrimoniales et emphyteutici per italiam constituti ab
extraordinariis omnibus excusari. non enim per italiam tantum, sed etiam per urbicarias regiones et siciliam patrimonialium et
emphyteuticorum fundorum vires servandas esse perspeximus. proposita romae vii kal. mart. eusebio et hypatio conss. (359 febr. 23). 
 

 

 
CTh.11.16.10 
 

 
Imp. iulianus a. secundo praefecto praetorio. nihil provincialibus indici sine nostra scientia fas est neque rursus ex his quae sunt indicta
referri. omnia igitur, quae consuetudo vel dispositio nostra amplectitur, hoc est cursum publicum, translationes, itinerum sollicitudines
ceteraque similia cuncti possessores implere pariter compellantur. et cetera. proposita iii id. mart. constantinopoli mamertino et nevitta
conss. (362 mart. 13). 
 

 

 
CTh.11.16.11 [=brev.11.6.1] 
 

 
Impp. valent. et valens aa. secundo pf. p. nihil a provincialibus extraordinaria patimur indictione deposci. caveat igitur magnifica
auctoritas tua, ne praeter ea, quae a mansuetudine nostra patuerit indicta, tenuiorum oneret functionem; ut, si quis usurpatoria temeritate
amplius aliquid fuerit conatus exigere, obnoxius quadrupli repetitione teneatur. quae severitas iussionis ad ordinariorum iudicum
officiorumque terrorem debebit excurrere, ut, si eorum vel gratiosa conniventia vel ignobili dissimulatione temeritas admiserit curialis, eos
quoque damni similis poena castiget. dat. xiv. kal. april. constantinopoli, valentin. et valente aa. coss. 
 

 
interpretatio. haec lex hoc praecipit, nihil debere a provincialibus de superindicticiis titulis peti, nisi ea tantum, quae a rerum dominis
indicta constiterit. et hoc iubet, ut quicumque* aliquid superexigendum crediderit, quadrupli redhibitione componat. sed et ad ordinarios
iudices hanc inquisitionem iubet excurrere, ut etiam si quid in provinciis eorum a quibuscumque* personis aut curialibus factum est,
etiam eos similis damni poena castiget 
 

 

 
CTh.11.16.12 
 

 
Imppp. gratianus, valentinianus et theodosius aaa. ad theodorum comitem rerum privatarum. ad virum clarissimum et illustrem
praefectum praetorio italiae scripta porreximus, ut ab actoribus et conductoribus patrimonii nostri atque ab his, qui iure perpetuo
possederunt, extraordinarii muneris cessaret iniuria neque suburbicariis partibus tironum immineret exactio. sane praestantia tua
providere debebit, quatenus frumenti et equorum maturetur exactio. dat. xv kal. april. treviris gratiano v et theodosio i aa. conss. (380
mart. 18). 
 

 

 
CTh.11.16.13 
 

 
Idem aaa. ad hypatium praefectum praetorio. privatae rei nostrae privilegiis permanentibus nihil extra ordinem praedia iure perpetuo
consignata sustineant neque adiectis saepius ac praeter primum delegationis canonem postulatis adficiantur impendiis, quandoquidem
neque aurario canoni sub privilegiis aestimato aliquid ex ea iubentibus nobis praebitionum diversitate decutitur et pari cum ceteris
aestimari sorte non convenit, quos praeter annonarias functiones aestimata perpetuo pensionum praerogativa nexuerint. proposita
karthagine id. april. post cons. syagrii et eucherii. (382 [383] apr. 13). 
 

 

 
CTh.11.16.14 
 

 
Idem aaa. ad syagrium praefectum praetorio. eos, qui cum honore comitum, nomine magistrorum, memoriae praefuerint vel epistulis vel
libellis, item eos, qui ibidem peragendis signandisque responsis nostrae mansuetudine obsecundant, omnium vilium munerum ac totius
capitulariae sive, ut rem quam volumus intellegi communi denuntiatione signemus, temonariae functionis fieri iubemus exsortes, ita ut
eorum uniuscuiusque adscriptio excusetur, non ut onus alterius excipiat, si etiam eius summae sit, ut recipere possit adiunctos, sed aut
suum tantum munus agnoscat aut, si complacito opus est, magis alteri ipse societur quam eidem alter adnectatur. hi igitur, qui ex eo gradu
e palatio nostro abscesserint, adesse sibi competentia privilegia glorientur; qui vero superioribus dignitatibus creverint, nihilo minus
huius loci privilegia praesto sibi fuisse laetentur. lecta iii kal. sep. capuae antonio et syagrio conss. (382 aug. 30). 
 

 

 
CTh.11.16.15 
 

 
Idem aaa. ad hypatium praefectum praetorio. maximarum culmina dignitatum, consistoriani quoque comites, notarii etiam nostri et
cubicularii omnes atque ex cubiculariis ab omnibus sordidis muneribus vindicentur; ceteros autem palatina vel militari intra palatium
praerogativa munitos ita demum privilegium simile contingat, si prioribus statutis se ad eiusmodi exceptionem docuerint pertinere, ut
non singulis indulta personis, sed in commune dignitati vel corpori eiusmodi beneficia doceantur fuisse concessa: circa ecclesias, rhetores
atque grammaticos eruditionis utriusque vetusto more durante. sane rerum extraordinariarum munus ab omnibus omnino magnificentia
tua sciat esse poscendum nec posthac aut petitionem aut usurpationem cuiquam meminerit profuturam. sordidorum vero munerum talis
exceptio sit, ut patrimoniis dignitatum superius digestarum nec conficiendi pollinis cura mandetur aut panis excoctio aut obsequium
pistrini nec paraveredorum huiusmodi viris aut parangariarum praebitio mandetur, exceptis his, quibus ex more raeticus limes includitur
vel expeditionis illyricae pro necessitate vel tempore utilitas adiuvatur. operarum atque artificum diversorum, excoquendae etiam calcis
obsequia nulla de talibus adiumenta poscantur; materiam, lignum atque tabulata exceptorum virorum patrimonia non praebeant; carbonis
quoque, nisi eum, quem moneta sollemniter vel fabricatio secundum veterem morem poscit armorum, ab huiusmodi viris praebitio
desistat; publicis vel sacris aedibus construendis atque reparandis, hospitalium domorum minime curae subiaceant; viarum et pontium
tales sollicitudo non oneret capituli atque temonis necessitas nulla mandetur; legatis atque allectis sumptus possessio huiusmodi
privilegiis munita non ferat. hoc tamen his patrimoniis prosit, quae dignitatem proprio videntur nomine possidere, ita ut personis ac
dignitatibus indulta beneficia tamdiu unicuique, quamdiu superfuerit, suffragentur. omnes autem, quorum dignitates atque personas hac
lege perstringimus, non solum quamdiu militaverint, verum etiam post missionem atque etiam eos, qui simili honore perfuncti sunt,
generali praerogativa a praebitione sordidorum munerum vindicamus. dat. v id. dec. antonio et syagrio conss. (382 dec. 9). 
 

 

 
CTh.11.16.16 
 

 
Imppp. valentinianus, theodosius et arcadius aaa. ad neoterium praefectum praetorio. sordidorum munerum excusatio delata personis ad
heredem successoremve transire non potest. neque enim potest esse perpetuum, quod non rebus sed personis contemplatione dignitatis
adque militiae indulsisse nos constat. igitur ne superindictorum nomine cuiusvis domus minus praestet neve quis id audeat postulare,
oraculi nostri definitione sancimus. dat. xviii kal. mai. mediolano arcadio a. i et bautone conss. (385 apr. 14). 
 

 

 
CTh.11.16.17 
 

 
Idem aaa. ad principium praefectum praetorio. cogendarum intuitu pensionum a fundis patrimonialibus vel emphyteuticis extraordinaria
functionum sarcina removeatur; capiti atque fortunis eorum iudicum atque officiorum, qui privilegia tanta temeraverint, discrimine
minime defuturo, si similem rursus inquietudinem movere temptaverint. fundos enim tam patrimonialis iuris quam emphyteutici absque
his, quae divali lege praecepta sunt, ad alia iubemus onera non vocari. dat. iii id. dec. aquileiae arcadio a. i et bautone conss. (385 dec. 11).

 
 

 
CTh.11.16.18 
 

 
Imppp. valentinianus, theodosius et arcadius aaa. tatiano praefecto praetorio. extraordinariorum munerum beneficiis nullum omnino
potiri iubemus, sed quidquid talis obsequii communis omnibus populis functio postularit, id ab omnibus indiscretum meritis atque
personis iubemus impleri. neque sane deest, ubi vel meritorum privilegia vel dignitatum a communione vindicemus, si quidem ea munera,
quae sordida nuncupantur, exceptas lege prohibeamus obire personas, scilicet ne ad eorum obsequia amplissimarum etiam militari fastigio
nomina dignitatum vel consistoriani comites devocentur. quae simili privilegio ecclesiis, rhetoribus adque grammaticis institutionis
utriusque largimur. ac ne in occulto lateat quae sit, munerum enumeratio sordidorum vocabulis ipsis signata respondet. eius igitur
patrimonium, quem ab his obsequiis lex nostra defendit, cura conficiendi pollinis non habebit; nullam excoctionem panis agnoscet; nulla
pistrinis obsequia dependet; operas atque artifices non praebebit; excoquendae ab eo calcis sollicitudo cessabit; non conferendis tabulatis
obnoxia, non lignis, indultam quoque materiem sub eadem exceptione numerabit; nulla paraveredorum et parangariarum praebitione
pulsabitur exceptis his, quas raetiarum limes, expeditiones illyricae, quas pastus translatio militaris vel pro necessitate vel pro
sollemnitate deposcunt; carbonis ab eo illatio non cogetur, nisi vel monetalis cusio vel antiquo more necessaria fabricatio poscit armorum
nullam sollicitudinem publicarum aedium vel sacrarum constituendarum reparandarumve suscipiet; nulla pontium vel viarum
constructione retinebitur; temonis sive capituli onera non sentiet; allectis atque legatis nihil in sumptuum collatione numerabit. quae
universa ita enumerati viri ad suum noverint privilegium pertinere, ut ea nec uxorum facultatibus indulta congnoscant et suis patrimoniis
cum vivendi circumscripta temporibus. neque enim ea, quae laborum contemplatione singulis sunt delata personis, heres poterit vindicare
securus. dat. iii non. iul. mediolano valentiniano a. iiii et neoterio conss. (390 iul. 5). 
 

 

 
CTh.11.16.19 
 

 
Idem aaa. tatiano praefecto praetorio orientis. eam legem, quam de extraordinariis sordidisque muneribus expressis vocabulis functionum
et insignibus dignitatum sine ulla ambage praescripsimus, ita circa eos, in quos nostra munera redundarunt, servandam esse praecipimus,
ut isdem beneficiis non quamdiu militaverint, sed quamdiu vixerint perfruantur. dat. xi kal. april. mediolano tatiano et symmacho conss.
(391 mart. 22). 
 

 

 
CTh.11.16.20 
 

 
Impp. arcadius et honorius aa. messiano comiti rerum privatarum. evidenter atque absolute iubemus, ne fundi ad patrimonium nostrum
pertinentes, seu conductionis titulo seu perpetuo iure teneantur, aliquid praeter ordinem superindicti vel pretii petiti nomine vel de
sordidis quibuscumque muneribus agnoscant. nam hoc et a divis principibus impetratum est et a nostra serenitate reparatum. quisquis
igitur iudicum contra fecerit, quinque pondo auri de facultatibus, alia de officiis suis, totidem et de curialibus, qui exsequi male iussa
festinant, noverit eruenda. dat. xvii kal. iul. mediolano olybrio et probino conss. (395 [?] iun. 15). 
 

 

 
CTh.11.16.21 
 

 
Idem aa. theodoro praefecto praetorio. privilegia venerabilis ecclesiae, quae divi principes contulerunt, inminui non oportet: proinde
etiam quae circa urbis romae episcopum, observatio intemerata custodiet, ita ut nihil extraordinarii muneris ecclesia vel sordidae
functionis agnoscat. et cetera. dat. prid. kal. feb. mediolano caesario et attico conss. (397 ian. 31). 
 

 

 
CTh.11.16.22 
 

 
Idem aa. theodoro praefecto praetorio. privilegia venerabilis ecclesiae inminui non patimur, ita ut nihil extraordinarii muneris ecclesiae vel
sordidae functionis agnoscant. quidquid igitur praeceptis veteribus reverentia religionis obtinuit, mutilari etiam poenae interminatione
prohibemus; ita ut hi quoque qui ecclesiae obtemperant his, quibus cautum est, beneficiis perfruantur. dat. prid. id. iun. mediolano
caesario et attico conss. (397 iun. 12). 
 

 

 
CTh.11.16.23 
 

 
Idem aa. et theodosius a. melitio praefecto praetorio. post alia: ab illustribus personis sordida munera et extraordinariae necessitatis
damna removemus. et cetera. dat. xv kal. mar. ravennae dd. nn. honorio viiii et theodosio v aa. conss. (412 [409] febr. [?] 15). 
 

 

 
CTh.11.17.0. De equorum collatione 
 

 

 
CTh.11.17.1 
 

 
Impp. valentinianus et valens aa. alexandrino comiti rerum privatarum. viceni et terni solidi per singulos equos, qui a colonis atque ab
obnoxiis exiguntur, ipsi magis iugiter, quam fraude procuratorum nostrorum equi, offerantur. dat. iii kal. iun. marcianopoli lupicino et
iovino conss. (367 mai. 30). 
 

 

 
CTh.11.17.2 
 

 
Impp. arcadius et honorius aa. pompeiano proconsuli africae. sicut dudum praeceptum est, quam primum equorum, qui curatoricio
nomine flagitantur, in pretio maturetur exactio, ita ut viceni quidem solidi pro singulis equis a provincialibus exigantur, septeni vero
contubernalibus ministrentur. dat. id. feb. mediolano vincentio et fravito conss. (401 febr. 13). 
 

 

 
CTh.11.17.3 
 

 
Idem aa. praefectis praetorio et comiti sacrarum largitionum. equos canonicos militares dioeceseos africanae secundum subiectam
notitiam singularum provinciarum ex praesenti duodecima indictione iussimus adaerari, in tribuendis viris clarissimis comitibus stabuli
sportulis in binis solidis pro singulis equis servari consuetudinem decernentes. quam formam quodannis observari praecipimus, ut
secundum postulationem gaudenti viri clarissimi comitis africae devotissimo militi septeni solidi pro equis singulis tribuantur. dat. xii kal.
april. mediolano vincentio et fravito conss. (401 mart. 21). 
 

 

 
CTh.11.17.4 
 

 
Impp. honorius et theodosius aa. herculio praefecto praetorio. constructioni murorum et comparationi transvectionique specierum
universi sine ullo privilegio coartentur ad necessitates illyricianas: nam in his dumtaxat titulis nullum sub quodam cessare privilegii
velamento censemus, sed sub hac condicione, cum tempus exegerit, huiusmodi collationi subcumbant, ut non tantum requiratur idoneus,
verum universi pro portione suae possessionis iugationisque ad haec munia coartentur et a summis sarcina ad infimos usque decurrat.
dat. iii id. april. constantinopoli basso et philippo conss. (408 apr. 11). 
 

 

 
CTh.11.18.0. Qui a praebitione tironum et equorum excusentur 
 

 

 
CTh.11.18.1 
 

 
Impp. honorius et theodosius aa. melitio praefecto praetorio. tirones, quorum pretia exhausti aerarii necessitas flagitavit, praebere
nolumus illustres viros praefectos, cum gerunt infulas dignitatis vel cum sublimem egerint praefecturam; non magistros militum vel
comites domesticorum simile munus adstringat, neque enim tirones de facultatibus eorum poscendi sunt, quorum virtus triumphis
nostris subiugat de hoste captivos; non praepositum vel primicerium sacri cubiculi, non castrensem, non comitem sacrae vestis, non
ceteros cubicularios, non magistrum officiorum, quaestorem vel comites sacri ac privati aerarii illustres, non virum spectabilem
primicerium notariorum, non consistorianos comites ac scriniorum magistros vel tribunos et notarios eadem damni multa percellet; non
viros spectabiles comites archiatrorum, non comites stabuli, curapalatii, scholares, proximos scriniorum eademque scrinia, comites
dispositionum, decuriones, magistrum admissionum et ceteras similes comitum laboribus nostris socias dignitates eiusdem praestationis
sors teneat; non tribunos vel praepositos militares post testimonium inveteratae militiae. habeant in commune omnes, sive dum
administrant seu postquam administraverint, debitum regiae liberalitatis officium; nemo tirones equos vel praestationem aurariam
vereatur, quem sub legis nostrae sanctione prosequimur. illos tantum tironum atque auri munus adstringat, quos honorarios vocavit
antiquitas vel qui fasces civilium partium consecuti nulla prius laboribus rudimenta posuerunt. de ipsis etiam militaris nominis viris eos
praepositos vel tribunos a privilegiis esse convenit alienos, qui castrorum expertes habentur nec in hostem martio aere caluerunt. dat. xv
kal. mart. ravennae honorio viii et theodosio iii aa. conss. (409 [412] febr. 15). 
 

 

 
CTh.11.19.0. De collatione fundorum patrimonialium vel emphyteuticorum et rei privatae 
 

 

 
CTh.11.19.1 
 

 
Imp. constantinus a. ad dometium dracontium. quotiens plures fundum patrimonialem possident, pro portionibus fieri a singulis non
vetetur illatio. quorundam enim probata industria ceterorum culpa poterit coherceri. dat. xv kal. mai. sirmi, accepta xv kal. iun. karthagine
crispo ii et constantino ii conss. (321 apr. 17). 
 

 

 
CTh.11.19.2 
 

 
Imp. iulianus a. omnes, qui patrimoniales fundos retinent, pro his conveniendi sunt ad universorum munerum functiones, sicut
unumquemque privatorum necessitas publicae pensitationis adstringit. et cetera. dat. v kal. april. mamertino et nevitta conss. (362 mart.
28). 
 

 

 
CTh.11.19.3 
 

 
Impp. valentinianus et valens aa. provincialibus byzacenis. ab emphyteuticariis possessoribus annonariam quidem solutionem per
quattuor menses ita statuimus procurari, ut circa ultimos anni terminos paria concludantur; aurum vero non ex die x kal. dec. in prid.
kalendarum ianuariarum, sed per annum solidum, prout quisque pendere potuerit, inferetur. dat. id. sep. aquileiae divo ioviano et
varroniano conss. (364 sept. 12). 
 

 

 
CTh.11.19.4 
 

 
Impp. arcadius et honorius aa. firmino comiti sacrarum largitionum. post alia: qui praedia patrimonialia et emphyteutica, privatae quoque
rei perpetuo iure retinent et dominici actores augmenti et superindicticii et onerum raeticorum dicuntur mediam nolle solvere pensionem.
igitur iubemus, ut moniti rationales sciant ea, quae a divae memoriae valentiniano constituta sunt, quam primitus esse servanda. dat. viiii
kal. iun. mediolano honorio a. iiii et eutychiano conss. (398 mai. 24). 
 

 

 
CTh.11.20.0. De collatione donatarum vel relevatarum possessionum 
 

 

 
CTh.11.20.1 
 

 
Imp. iulianus a. aginatio consulari byzacenae. admodum nobis videtur absurdum et a nostrorum temporum tranquillitate submotum, ut ii,
qui proscriptionis sortem pertulerunt, ad exemplum eorum, qui fundos donatos sacra liberalitate tenuerunt, auri atque argenti collationi
redderentur obnoxii, quae sub divae memoriae constantio adscripta est, cum multum intersit inter eum, qui principali munificentia
perfruitur, et eos, qui propria recuperare meruerunt. dat. prid. id. novemb. mampsystae iuliano a. iiii et sallustio conss. (363 nov. 12). 
 

 

 
CTh.11.20.2 
 

 
Impp. valentinianus et valens aa. ad mamertinum praefectum praetorio. eos, qui rem paternam vel suam a fisco recuperare meruerunt, a
collatione auri atque argenti, quae adscripta est et his, qui aliquid a sacra liberalitate meruerunt, tutos defensosque servari praecipimus.
dat. vi kal. mai. divo ioviano et varroniano conss. (364 apr. 26). 
 

 

 
CTh.11.20.3 
 

 
Impp. arcadius et honorius aa. hadriano praefecto praetorio. exigua quodammodo aedificiorum pensitatio nullum erga possessiones suas
superindicti oneris pondus agnoscat. per omnes autem civitates municipia vicos castella ex horreis balneis ergasteriis tabernis domibus
cenaculis, salinis etiam omnibus praeter mancipum, quae populi romani lavacris inserviunt, vel his, quae in memoratis locis sub pensionis
locatione retinentur, nullius excepta persona unius anni, hoc est tertiae indictionis devotione congrua a locorum dominis pensio
conferatur, excepta scilicet aeternabili urbe, quam ab huiusmodi munere reverentia propriae maiestatis excusat. ea videlicet ratione
servata, ut, si qui dominorum defuerit, vel a procuratoribus vel ab his qui haec loca sub conductione detentant, id quod praeceptum est
inferatur dominorum rationibus imputandum, ea condicione servata, ut sciant tantum, quantum ipsi percipere consuerunt, omni
maturitate oportere conferre. dat. iii non. octob. ravennae stilichone et aureliano conss. (400 [405] oct. 5). 
 

 

 
CTh.11.20.4pr. 
 

 
Impp. honorius et theodosius aa. trygetio comiti rerum privatarum. largitates tam nostrae clementiae quam retro principum ex eo
tempore, quo in bene meritos de re publica conferuntur, tenere perpetem firmitatem praecipimus, ut, quod unusquisque meruit et recte
transmisit, nec ad heredem nec ad originem filiorum nepotumve sollicitudinem revocetur; nec quisquam pro his possessionibus, quae
largitate principali iam dudum in singulos quosque collatae sunt, damnosae conventionis molestiam pertimescat. (423 mai. 19). 
 

 

 
CTh.11.20.4.1 
 

 
Sane, quod non optamus, si umquam extiterit tanta necessitas, ut aliquid in adiumentum aerarii nostri publica requirat expensa, adiuvari
nos biennali pensione praecipimus, quae non gravat possessorem, ut et temporum rationem et possessionis, de cuius non potest
soliditate dubitari, ante oculos collocemus. ideoque si quando in dono datis intra quinquennium possidentem necessitas dandi forte
reppererit, hunc a collatione esse iubemus alienum si vero post quinquennium intra decem annorum spatia fuerit possessor inventus,
mediam biennalis pensionis inferat portionem. ii vero, qui supra decennium dono data inventi fuerint praedia possidere, si emerserit ulla
necessitas, integra biennali nos adiuvent pensione. (423 mai. 19). 
 

 

 
CTh.11.20.4.2 
 

 
Quod si contra hanc formam scientia iudicis vel exsecutoris conventio pulsandum intra haec tempora iudicaverit possessorem, ad multam
sexaginta librarum auri persolvendam se noverint adstringendos. nec officium palatinum hac excusatione utatur, ut paucos esse adserat,
ad quorum partes et scrinium haec cura pertineat, sed omnes omnium scriniorum totius militiae, quod sub privato meret aerario, ad
praescriptam poenam se noverint adtinendos, ita ut primates praeter damnum etiam cinguli amissione multentur, si cuiquam
providentiam simulanti consensum in hac suggestione aut instructionem praebuerint. (423 mai. 19). 
 

 

 
CTh.11.20.4.3 
 

 
Ipsum enim codicem causam concussionis et fraudis et universa scripturarum genera tali conexa negotio, ne vestigia timoris posthac ulla
remaneant, in conventu provincialium flammis iubemus exuri eademque poena, si posthac ulla extiterit, quod in ipsa aliave provincia
huiusmodi adserat se proferre documentum, pro publica quiete deperire. proposita in foro traiani xiiii kal. iun. asclepiodoto et mariniano
conss. (423 mai. 19). 
 

 

 
CTh.11.20.5pr. 
 

 
Imp. theodosius a. asclepiodoto praefecto praetorio. ab universis, qui post obitum divi avi clementiae meae ex munificentia tam divae
recordationis patris ac patrui mei quam etiam serenitatis meae fundos cuiuslibet iuris petiverunt, sub hac dispositione reditus
conferantur, ut, quicumque a praesenti die triennio possident, unius anni habentes immunitatem pro reliquo biennio medii anni conferant
reditus; ex triennio vero usque quinquennium, unius anni; a quinquennio usque ad decennium, biennii; a decennio et ultra, triennii. in qua
dispositione etiam ii habebuntur, qui dempto canone possessiones cuiuslibet iuris donationis obtinent titulo aut, cum essent domini
possessionum, canonem ex parte vel integrum adimi exoraverunt, ita tamen, ut, qui fundum dempto canone accepit, reditus universos,
quos ipse percepit, iuxta datam dispositionem temporis solvat; qui vero dominus constitutus possessionis tantum canonis promeruit
relevationem, canonem tantum pro data forma, hoc est aut dimidii anni aut unius aut biennii aut triennii, solvat; eadem ratione etiam illis
tenendis, qui relevationem iugationis ex simplici beneficio meruerunt. sane qui inspectorem specialem ac si de ieiunis ac desertis
possessionibus, accepisse dicuntur, electionem a sede culminis tui propositam amplectantur et aut solvant, ut dictum est, quod nunc
consequuntur lucri pro rata temporum ratione, aut, si hoc moleste tulerint, patiantur denuo alios inspectores dirigi. (424 mai. 13). 
 

 

 
CTh.11.20.5.1 
 

 
Quod si qui ex possessionibus principali sibi quondam liberalitate donatis postmodum quasdam aliis aut venumdedit aut et ipse donavit,
pro his quidem, quae venditae probabuntur, ille se statutis praesentibus obnoxium esse cognoscat, qui videtur pretium consecutus. cui
vero non vendita, sed legitime donata vel iure successionis adquisita possessio est, is profecto debebit iustius adtineri ad illa praestanda
iuxta tempora praefinita, qui adipisci in praesenti ex donata sibimet possessione monstratur. qui vero alterius nomine ex munificentia
principali donatos obtinet fundos quique relevationis vel peraequationis beneficium simili modo consecutus ostenditur, ipse ad
huiusmodi solutionem debebit adstringi, qui non ut petitor, sed ut dominus et possessor rei poterit adprobari. vel certe si hoc casu
quodam patere forsitan non valebit, ab ipsa possessione, quae vel donata vel peraequata aut relevata est, supra dicti fructus beneficii
conferantur. (424 mai. 13). 
 

 

 
CTh.11.20.5.2 
 

 
Scituris cunctis, quod, quisquis praedictam praestationem intra quattuor menses, ex quo fuerit admonitus, inferre distulerit, ipsas
possessiones, quae donatae eidem videntur, amittet, ii vero, qui certum quid collationis seu functionis indictae pro temporali possessione
praestiterint, pleno in posterum beneficii principalis, quod aliquando meruerunt, munere perfruentur. dat. iii id. mai. constantinopoli
victore v. c. cons. (424 mai. 13). 
 

 

 
CTh.11.20.6pr. 
 

 
Impp. theodosius et valentinianus aa. antiocho praefecto praetorio. eorum iugorum sive capitum sive quo alio nomine nuncupantur
privati iuris vel patrimonialis sive civilis sive templorum, quae a principio imperii divae recordationis arcadii genitoris mei ex petitionibus
diversorum vel ultro datis adnotationibusque in praesentem diem qualitercumque relevata sunt vel adaerata levius vel de patrimoniali iure
ad privatam vel in aurariam aerariam atque ferrariam praestationem translata, quinta pars commodi, quod ex eo beneficio ad dominos
fundorum pervenit, ex eodem tempore exacta pro aestimatis per singulos annos habitis arcae et sacrarum largitionum viribus ex aequo
societur. exceptis his, quae in capitatione humana atque animalium diversis qualitercumque concessa sunt, ita ut omnium, quae praedicto
tempore atque etiam sub inclytae recordationis avo nostro in terrena sive animarum discriptione relevata sunt usque ad quadringentorum
iugorum sive capitum quantitatem pars dimidia publicis censibus adiungatur, ut, si quidem usque ad quadringenta iuga vel capita relevatio
facta est, dimidia tantum pars fisco reddatur, si vero amplius aliquid relevatum est, usque ad ducentorum iugorum vel capitum aput
beneficium consecutos relevatio firma permaneat, reliqua omnia publicis censibus refundantur. aut enim intra ducentorum numerum pro
rata partis dimidiae portione unumquemque relevari conveniet aut ultra eundem minime ad dispendium publicum praestita relevatione
abuti, sive in una sive in diversis provinciis vel suo vel interposito nomine huiusmodi beneficium impetravit. nisi si quis se pro fundis
sterilibus ac desertis maioris etiam adscriptionis relevationem iuste meruisse firmaverit et inspectore seu peraequatore misso probaverit,
non iam secundum nostrum beneficium, quod usque ad ducenta iuga vel capita pro dimidia parte indulsimus, sed pro inspectionis futurae
veritate ac fide tributa publica soluturus. (430 dec. [?] 31). 
 

 

 
CTh.11.20.6.1 
 

 
Adaeratis etiam et qualitercumque translatis ex quarta decima feliciter futura indictione translatione vel adaeratione servata modum
collationis imponi, qui consecutis partem quandam beneficii reservabit pro regionum diversitate factae adaerationis modum atque
omnium, quae in huiusmodi rebus consideranda sunt, qualitatem praefectura amplissima disponente. (430 dec. [?] 31). 
 

 

 
CTh.11.20.6.2 
 

 
Illis solis ab hac discriptione a sublimitate tua sicut visum fuerit disponente penitus eximendis et in praesenti collationis modo mansuris,
quae civitatibus vel curiis vel officiis in commune remissa sunt vel aliquando personarum magis indulta, sed ex dispositione amplissimae
sedis tuae, si qua sit de relevatione suspicio, inspectioni verissimae subiciendis. (430 dec. [?] 31). 
 

 

 
CTh.11.20.6.3 
 

 
Exactionem vero quintae partis collationum ab exordio imperii divae memoriae patris mei, ut dictum est, iam nunc fieri ab his qui emerunt
vel eorum heredibus, si solvendo sint, vel detentatoribus, pro quo quisque possedit tempore, ....Obiit, posterioribus vel novis dominis,
ad quos relevata praedia devenerunt, contra suos auctores actionibus legitimis reservandis, neque penitus ullo sub quocumque privilegio
dispositione hac eximendo. (430 dec. [?] 31). 
 

 

 
CTh.11.20.6.4 
 

 
Firmiter in futurum et sine ulla discriptionis molestia aput eos, qui meruerunt, divina indulgentia permansura, ita ut ne retractari quidem
nec proferri in medium has rursus liceat rationes, completis his, quae in praesenti de causis singulis aut personis pro rerum necessitate
statuta sunt. dat. prid. kal. ian. constantinopoli dd. nn. theodosio xiii et valentiniano iii aa. conss. (430 dec. [?] 31). 
 

 

 
CTh.11.21.0. De collatione aeris 
 

 

 
CTh.11.21.1pr. 
 

 
Impp. valentinianus et valens aa. modesto praefecto praetorio. aes, quod dichoneutum vocatur, non modo deinceps largitionibus
inferatur, verum de usu penitus et conversatione tollatur ac nemini publice hoc habere liceat. (371 apr. 7). 
 

 

 
CTh.11.21.1.1 
 

 
Et conflatores figurati aeris, adulteratores etiam monetae capitalis animadversio persequatur. dat. vii id. april. constantinopoli gratiano a.
ii et probo conss. (371 apr. 7). 
 

 

 
CTh.11.21.2 
 

 
Impp. arcadius et honorius aa. hilario. aeris pretia, quae a provincialibus postulantur, ita exigi volumus, ut pro viginti quinque libris aeris
solidus a possessore reddatur. dat. v kal. ian. mediolano arcadio iiii et honorio iii aa. conss. (396 dec. 28). 
 

 

 
CTh.11.21.3 
 

 
Imp. theodosius a. maximino comiti sacrarum largitionum. perpetuo sancimus generalique decreto, ne cui deinceps ex praecepto
comitivae sedis vel per oraculum sacrum vel per divinas adnotationes numinis nostri in nummo vel in specie, nisi ita publica necessitas
postularit, propria liceat tributa persolvere, sed ut magis aut ipsam speciem, si hoc usus exegerit, aut aurum, quod aestimatio certa
constituit pro centenario aeris, huiusmodi possessor exsolvat. dat. v id. decemb. constantinopoli victore v. c. cons. (424 dec. 9). 
 

 

 
CTh.11.22.0. Ne collationis translatio postuletur 
 

 

 
CTh.ct.11.22.1 
 

 
Impp. constantius et constans aa. philippo praefecto praetorio. plerique censum fundorum suorum iugorum ad alias civitates transferre
curarunt. uniuscuiusque itaque civitatis censum in omnibus provinciis ad proprias civitates redire censuimus. dat. v kal. aug. constantio
iiii et constante iii aa. conss. (346 iul. 28). 
 

 

 
CTh.11.22.2 
 

 
Imppp. gratianus, valentinianus et theodosius aaa. ad neoterium praefectum praetorio. habeat unaquaeque civitas consortem munerum,
quem habuit in professione collegam. iugatio omnis, ubi est antiquitus adscripta, permaneat: redeat ad se alio in fraudem munerum
translata iugatio. discant ordines, discant reliqui possessores mutato eo, quod non recte est impetratum, quem participem possidendi
cognoverint, esse etiam in omnibus socium functionibus. proposita iiii non. mai. arcadio a. i et bautone conss. (385 mai. 4). 
 

 

 
CTh.11.22.3 
 

 
Imppp. valentinianus, theodosius et arcadius aaa. ad eusignium praefectum praetorio. transferat, qui orando meruerit ex iudicio tuae
magnitudinis, in annonariis dumtaxat commeatibus ex alio loco ad urbem aliam professionem publicae functionis. qui diversis in urbibus
non sufficiet respondere exactorum numero crebriori, ad unum, ubi magis possidet, iugationis reliquum modum sine publico detrimento
exactorem transmittat. dat. xviii kal. mai. valentiniano a. iii et eutropio conss. (387 apr. 14). 
 

 

 
CTh.11.22.4 
 

 
Impp. honorius et theodosius aa. ad anthemium praefectum praetorio. nonnullos possessores exactionis consuetae more dissimulato eo
temeritatis procedere cognovimus, ut quidam auctoritate rescriptionis elicita instantiam compulsorum eludant sub eo obtentu, quod
sponte pronius inferant expetenda. qua usurpatione patefacta promulgamus, ut huiusmodi impetrationis novitate supplosa, quae vulgo
autopractorium vocatur, universa pensitationis profligandae quae fuit reviviscat sollemnitas et curiales vel apparitio provincialis huius
muneris vota procurent, exceptis his, quos eminentissimae tuae sedis specialiter consideratio digessit. dat. xiiii kal. iun. honorio viii et
theodosio iii aa. conss. (409 mai. 19). 
 

 

 
CTh.11.22.5 
 

 
Idem a. herculio praefecto praetorio illyrici. quod olim meminimus constitutum, hac generali denuo legis praeceptione sancimus, ne
cuiquam liceat praestationes possessionum ad aliud territorium ex alio transferre, sed omnibus modis in eo loci tributaria agnoscatur
illatio, quem fides censuum retinet et necessitas publicae adscriptionis adstringit. quod si ulterius ab officio praefecturae praesentia vel
priora statuta fuerint temerata, centum librarum auri multa ferietur, sed et singuli, qui nequaquam prohibitis temperabunt, viginti
librarum auri dispendia sustinebunt. dat. viii kal. iul. constantinopoli varana v. c. cons. (410 mai. 25 vel iun. 24). 
 

 

 
CTh.11.23.0. De protostasia 
 

 

 
CTh.11.23.1 
 

 
Imp. constantius a. ad senatum. protostasiae munus hactenus senatores imposita necessitate sustentent, ut isdem senatorum census
implendae necessitatis contemplatione socientur nec cuiusquam alterius iuga aut capita senatorum censibus adgregentur, cum
protostasiae munus ita debeant sustinere, ut ad eum numerum, quem ipsi censuali sorte sustentant, senatorum tantum censibus nexis
eandem necessitatem debeant explicare. dat. v non. mai. tauro et florentio conss. (361 mai. 3). 
 

 

 
CTh.11.23.2 
 

 
Imp. iulianus a. sallustio praefecto praetorio. prototypias et exactiones in capitatione plebeia curialium munera et quidem inferiora esse
minime dubitatur, atque ideo a senatoriis easdem domibus submoveri oportet. et cetera. dat. iii id. mart. constantinopoli mamertino et
nevitta conss. (362 mart. 13). 
 

 

 
CTh.11.23.3 
 

 
Impp. arcadius et honorius aa. praesidi frygiae pacatianae. cessantibus his, quae quibusdam cuniculis et subreptionibus impetrata
noscuntur, et salvis privilegiis dignitatum, gravitas tua universos faciat protostasiae subcumbere functioni, ut et officia publica maturius
peragantur et privatorum merita ex hac distributione providentissime conserventur. dat. prid. kal. iul. constantinopoli arcadio a. iiii et
honorio a. iii conss. (396 iun. 30). 
 

 

 
CTh.11.23.4 
 

 
Impp. arcadius et honorius aa. euthymio vicario asiae. qui ex primipilaribus sunt, protostasiae necessitatibus oboedire cogantur nec
aliqua se obreptione subtrahere. dat. xii kal. ian. arcadio iiii et honorio iii aa. conss. (396 dec. 21). 
 

 

 
CTh.11.24.0. De patrociniis vicorum 
 

 

 
CTh.11.24.1 
 

 
Imp. constantius a. et iulianus caes. helpidio. colonorum multitudinem indicasti per aegyptum constitutorum ad eorum sese, qui variis
honoribus fulciuntur, ducum etiam patrocinia contulisse. universos itaque, quos tantum sibi claruerit temeritatis adsumere, ut praebeant
latebram et defensione repromissa aditum implendae devotionis obclaudant, iubemus urgeri, ut debita, quaecumque vicani, quorum
consortio recesserunt, e propriis facultatibus fisci docebuntur commodis intulisse, idem cogantur expendere. eos quoque, quos in
defensionem suam videntur suscepisse, ab eorum patrocinio facias separari. dat. prid. non. feb. constantinopoli constantio a. x et iuliano
caes. iii conss. (360 febr. 4). 
 

 

 
CTh.11.24.2 
 

 
Imppp. valentinianus, valens et gratianus aaa. ad auxonium praefectum praetorio. abstineant patrociniis agricolae subiugandi supplicio, si
talia sibimet adiumenta commentis audacibus conquisierint. ii vero, qui propria patrocinia largiuntur, per singulos fundos, quotiens
repperti fuerint, viginti et quinque auri libras dare debeant et non quantum patroni suscipere consuerant, sed dimidium eius fiscus
adsumat. dat. prid. id. novemb. marcianopoli valentiniano et valente iii aa. conss. (370 [368?] nov. 12). 
 

 

 
CTh.11.24.3 
 

 
Impp. arcadius et honorius aa. heracliano comiti aegypti. quicumque ex officio tuo vel ex quocumque hominum ordine vicos in suum
detecti fuerint patrocinium suscepisse, constitutas luent poenas. possessores autem competenter coherciti etiam inviti statutis
imperialibus oboedire et muneribus publicis satisfacere cogantur. quoscumque autem vicos aut defensionis potentia aut multitudine sua
fretos publicis muneribus constiterit obviare, ultioni, quam ratio ipsa dictabit, conveniet subiugari. dat. prid. kal. octob. olybrio et
probino conss. (395 sept. 30). 
 

 

 
CTh.11.24.4 
 

 
Idem aa. eutychiano praefecto praetorio. censemus, ut, qui rusticis patrocinia praebere temptaverit, cuiuslibet ille fuerit dignitatis, sive
magistri utriusque militiae sive comitis sive ex proconsulibus vel vicariis vel augustalibus vel tribunis sive ex ordine curiali vel cuiuslibet
alterius dignitatis, quadraginta librarum auri se sciat dispendium pro singulorum fundorum praebito patrocinio subiturum, nisi ab hac
postea temeritate discesserit. omnes ergo sciant non modo eos memorata multa feriendos, qui clientelam susceperint rusticorum, sed eos
quoque, qui fraudandorum tributorum causa ad patrocinia solita fraude confugerint, duplum definitae multae dispendium subituros. dat.
vi id. mart. constantinopoli theodoro v. c. cons. (399 mart. 10). 
 

 

 
CTh.11.24.5 
 

 
Idem aa. eutychiano praefecto praetorio. excellentia tua his legibus, quae de prohibendis patrociniis aliorum principum nomine
promulgatae sunt, severiorem poenam nos addidisse cognoscat, scilicet ut, si quis agricolis vel vicanis propria possidentibus patrocinium
reppertus fuerit ministrare, propriis facultatibus exuatur, his quoque agricolis terrarum suarum dispendio feriendis, qui ad patrocinia
quaesita confugerint. dat. viii kal. iun. constantinopoli theodoro v. c. cons. (399 mai. 25). 
 

 

 
CTh.11.24.6pr. 
 

 
Impp. honorius et theodosius aa. aureliano praefecto praetorio. valerii, theodori et tharsacii examinatio conticiscat, illis dumtaxat sub
augustaliano iudicio pulsandis, qui ex caesarii et attici consulatu possessiones sub patrocinio possidere coeperunt. quos tamen omnes
functionibus publicis obsecundare censemus, ut patronorum nomen extinctum penitus iudicetur. possessiones autem athuc in suo statu
constitutae penes priores possessores residebunt, si pro antiquitate census functiones publicas et liturgos, quos homologi coloni
praestare noscuntur, pro rata sunt absque dubio cognituri. (415 dec. 3). 
 

 

 
CTh.11.24.6.1 
 

 
Metrocomiae vero in publico iure et integro perdurabunt, nec quisquam eas vel aliquid in his possidere temptaverit, nisi qui ante
consulatum praefinitum coeperit procul dubio possidere, exceptis convicanis, quibus pensitanda pro fortunae condicione negare non
possunt. (415 dec. 3). 
 

 

 
CTh.11.24.6.2 
 

 
Et quicumque in ipsis vicis terrulas contra morem fertiles possederunt, pro rata possessionis suae glebam inutilem et collationem eius et
munera recusent. (415 dec. 3). 
 

 

 
CTh.11.24.6.3 
 

 
Ii sane, qui vicis quibus adscripti sunt derelictis, et qui homologi more gentilicio nuncupantur, ad alios seu vicos seu dominos transierunt,
ad sedem desolati ruris constrictis detentatoribus redire cogantur, qui si exsequenda protraxerint, ad functiones eorum teneantur obnoxii
et dominis restituant, quae pro his exsoluta constiterit. (415 dec. 3). 
 

 

 
CTh.11.24.6.4 
 

 
Et in earum metrocomiarum locum, quas temporis lapsus vel destituit vel viribus vacuavit, ex florentibus aliae subrogentur. (415 dec. 3). 
 

 

 
CTh.11.24.6.5 
 

 
Arurae quoque et possessiones, quas curiales quolibet pacto publicatis aput acta provincialia desideriis suis vel reliquerunt vel possidere
alios permiserunt, penes eos, qui eas excoluerunt et functiones publicas recognoscunt, firmiter perdurabunt, nullam habentibus curialibus
copiam repetendi. (415 dec. 3). 
 

 

 
CTh.11.24.6.6 
 

 
Quidquid autem in tempus usque dispositionis habitae a viro illustri decessore sublimitatis tuae ecclesiae venerabiles, id est
constantinopolitana atque alexandrina possedisse deteguntur, id pro intuitu religionis ab his praecipimus firmiter retineri, sub ea videlicet
sorte, ut in futurum functiones omnes, quas metrocomiae debent et publici vici pro antiquae capitationis professione debent, sciant
procul dubio subeundas. (415 dec. 3). 
 

 

 
CTh.11.24.6.7 
 

 
Nequaquam cefalaeotis, irenarchis, logografis chomatum et ceteris liturgis sub quolibet patrocinii nomine publicis functionibus denegatis,
nisi quid ex his quae exigenda sunt vel neglegentia vel contemptus distulerit. (415 dec. 3). 
 

 

 
CTh.11.24.6.8 
 

 
Metrocomias possidere nostro beneficio meruerunt, et publicos vicos committere compellantur. dat. iii non. decemb. honorio x et
theodosio vi aa. conss. (415 dec. 3). 
 

 

 
CTh.11.25.0. De quadrimenstruis brevibus 
 

 

 
CTh.11.25.1 
 

 
Imppp. theodosius, arcadius et honorius aaa. rufino praefecto praetorio. quotienscumque quadrimenstrui breves ab apparitoribus
ducianis ad sedem vestrae celsitudinis destinantur, parilis notitia provinciali quoque tradatur officio, ut, priusquam ad iudicium vestrum
examinanda mittantur, ibidem sub utrorumque praesentia conferantur, ut, qui perperam vel petita vel erogata notaverit, confutetur, ne
discordante brevium modo in eorum damnum expensa revocetur, qui susceptionibus vel nominationibus obligati quae militum nomine
petuntur exsolvant, nec imputari sibi quod exsolverint congemiscunt. dat. xii kal. iun. constantinopoli theodosio a. iii et abundantio
conss. (393 mai. 21). 
 

 

 
CTh.11.26.0. De discussoribus 
 

 

 
CTh.11.26.1 
 

 
Imppp. valentinianus, valens et gratianus aaa. ad artemium vicarium hispaniarum. quotiens in disceptatione constiterit inique
discussionem fuisse confectam et fidem facti non poterit adprobare discussor, ipse in eodem titulo et in eodem modo ad solvendum
protinus urgeatur, in quo alterum perperam fecerit debitorem. dat. prid. id. mai. valentiniano nb. p. et victore conss. (369 mai. 14). 
 

 

 
CTh.11.26.2 [=brev.11.7.1] 
 

 
Impp. arcad. et honor. aa. messalae pf. p. maximas praedas hoc pacto agi de provincialibus certum est, ut acceptae semel securitates et
regestae polypticis a discussoribus vel apparitoribus denuo postulentur, non quod utilitas publica flagitat, sed ut, si casu est amissa
securitas, maior praeda nascatur. decernimus itaque, ut, quando insertae securitates ratiociniis publicis continentur, rursus per iniuriam
non petantur. dat. v. kal. dec. mediolano, stilicone et aureliano coss. 
 

 
interpretatio. lex ista hoc iubet, in hoc maximam praedam exactores de provincialibus exercere, ut post emissas securitates iterum
polypticos et securitates incipiant postulare, quod ab his non pro publica utilitate fieri, sed ut, si securitates inventae non fuerint, maior
eis praeda nascatur. ideoque statuit, ut, si securitates ratiociniis publicis vel in polypticis exactorum continentur, iterum pro cupiditatis
nequitia non petantur 
 

 

 
CTh.11.27.0. De alimentis, quae inopes parentes de publico petere debent 
 

 

 
CTh.11.27.1 
 

 
Imp. constantinus a. ad ablavium. aereis tabulis vel cerussatis aut linteis mappis scripta per omnes civitates italiae proponatur lex, quae
parentum manus a parricidio arceat votumque vertat in melius. officiumque tuum haec cura perstringat, ut, si quis parens adferat
subolem, quam pro paupertate educare non possit, nec in alimentis nec in veste impertienda tardetur, cum educatio nascentis infantiae
moras ferre non possit. ad quam rem et fiscum nostrum et rem privatam indiscreta iussimuas praebere obsequia. dat. iii id. mai. naisso
constantino a. iiii et licinio iiii aa. conss. (315 mai. 13). 
 

 

 
CTh.11.27.2 
 

 
Idem a. menandro. provinciales egestate victus atque alimoniae inopia laborantes liberos suos vendere vel obpignorare cognovimus.
quisquis igitur huiusmodi repperietur, qui nulla rei familiaris substantia fultus est quique liberos suos aegre ac difficile sustentet, per
fiscum nostrum, antequam fiat calamitati obnoxius, adiuvetur, ita ut proconsules praesidesque et rationales per universam africam
habeant potestatem et universis, quos adverterint in egestate miserabili constitutos, stipem necessariam largiantur atque ex horreis
substantiam protinus tribuant competentem. abhorret enim nostris moribus, ut quemquam fame confici vel ad indignum facinus
prorumpere concedamus. dat. prid. non. iul. romae probiano et iuliano conss. (322 iul. 6). 
 

 

 
CTh.11.28.0. De indulgentiis debitorum 
 

 

 
CTh.11.28.1 
 

 
Imp. iulianus a. ad avitianum vicarium africae. excepto auro et argento cuncta reliqua indulgemus. dat. vii kal. nov. antiochiae, acc. xv kal.
april. karthagine iuliano a. iiii et sallustio conss. (363 [362] oct. 26). 
 

 

 
CTh.11.28.2 
 

 
Impp. arcadius et honorius aa. dextro praefecto praetorio. quingenta viginti octo milia quadraginta duo iugera, quae campania provincia
iuxta inspectorum relationem et veterum monumenta chartarum in desertis et squalidis locis habere dinoscitur, isdem provincialibus
concessimus et chartas superfluae discriptionis cremari censemus. dat. viiii kal. april. mediolano olybrio et probino conss. (395 mart.
24). 
 

 

 
CTh.11.28.3 
 

 
Idem aa. andromacho praefecto urbi. omnium titulorum, sive qui ad illustres viros praefectos praetorio sive qui ad largitiones nostras
pertinent, usque in consulatum primum clementiae nostrae, id est usque indictionem quintam decimam, quae proxima fuerit, reliqua
universa concedimus. atque ut ipsa memoria reliquorum intercidat, chartas omnes, sive quas tabularii civitatum sive officia iudicum sive
officium palatinum sive discussores habent, quibus tamen eius temporis et debitorum nomina et debita continentur, undique in medium
congregatas palam flammis iubemus aboleri. post consulatum vero mansuetudinis nostrae, id est a prima indictione in consulatum olybrii
et probini, omnium reliquorum exactionem suspendi oportere censemus, donec admoniti ordinarii iudices nominatorios breves absque
ulla conscriptos fraude transmittant, quibus aperte liqueat, quae penes minuscularios, quae penes curiales debita, quae etiam in defectis
domibus habeantur, his enim praecipue consulendum est, qui iusto remedio indigent. noverint igitur officia ad se omne dispendium
rediturum, si occultatis idoneis in eorum locum faeneos defectosve subiecerint. ex consulatu sane olybrii et probini, id est ex nona
indictione in praesentem diem adcelerari solutionem omnium conveniet debitorum. eos etiam, qui personalibus debitis sacro aerario
tenentur adstricti, id est conductores diversorum portuum ac vectigalium, volumus esse securos. publicani etiam et telonarii, praepositi
thesaurorum adque bafiorum, procuratores gynaeceariorum ac monetariorum ceterique, quos omnes in chartis suis officium palatinum
sine ullo aetatis fine custodit, decernimus, ut, quaecumque per eos debita contracta sunt, submoveantur. ab heredibus etiam
memoratorum exactionis atrocitas conquiescat. dat. vii kal. iul. mediolano vincentio et fravito conss. (401 iun. 25). 
 

 

 
CTh.11.28.4 
 

 
Idem aa. theodoro praefecto praetorio. ab omni intra italiam iugatione, quam munere annonariae functionis absolvimus, etiam glebalem
pensionem iubet serenitas nostra removeri. dat. id. sept. mediolano basso et philippo conss. (408 sept. 13). 
 

 

 
CTh.11.28.5 
 

 
Impp. honorius et theodosius aa. honoratis et possessoribus per africam. reliquorum ex fiscalibus titulis cuncta debita nostrae
mansuetudinis indulgentia subsequatur. et cetera. dat. vii kal. dec. post cons. honorii viii et theodosii iii aa. (410 [409] nov. 25). 
 

 

 
CTh.11.28.6 
 

 
Idem aa. macrobio proconsuli africae. considerantes africae devotionem usque in initium fusionis quintae universa reliqua, quae tam ad
arcam sublimium potestatum quam ad largitiones pertinent, relaxari praecipimus. privatae quoque rei debita similiter relaxamus chartis
abolitis, quibus debita publica continentur. dat. vii kal. iul. ravennae varana cons. (410 iun. 25). 
 

 

 
CTh.11.28.7 
 

 
Idem aa. iohanni praefecto praetorio. campaniae tusciae piceno samnio apuliae calabriae, sed et brittiis et lucaniae ex omni praestationis
modo, quem antiqua sollemnitas detinebat, quattuor partes iubemus auferri, ita ut ex indictione decima quinque annorum indulgentia
contributa partem solvant publicae functionis. ad reparationem sane cursus intra indulgentiae tempus quidquid fuerit postulatum, id
solum conferri censuimus. dat. viii id. mai. ravennae lucio v. c. cons. (413 mai. 8). 
 

 

 
CTh.11.28.8 
 

 
Idem aa. seleuco praefecto praetorio. naviculariis intra africam ex quarta decima indictione consulatus valentiniani aug. iii et eutropi viri
clarissimi usque ad indictionem quartam consulatus nostri septies et theodosi iterum omnia reliqua indulgemus. dat. iii non. april.
ravennae constantio et constante conss. (414 apr. 3). 
 

 

 
CTh.11.28.9 
 

 
Idem aa. anthemio praefecto praetorio. per omnes provincias orientis ex indictione undecima valentiaca in quintam usque nuper
transactam indictionem, annorum scilicet quadraginta, id est ex consulatu divorum valentiniani et valentis iterum augustorum usque ad
consulatum invictissimi honorii patrui mei septies et meum iterum, omnium generalium titulorum sub aequa lance tam curiis quam
collatori privato et patrimoniali, divinae quin etiam domui omnique iuri munifico, nec non et cellariis, praeter trium metallorum
debitoribus docimeni, proconensis et troadensis, concessimus reliqua, sive species sive aes pecunia aurum argentumque debetur, ita ut
nec horreis et praefectoriae arcae nec nostro aliquid ex his aerario debeatur; sequentis temporis debitis ex indictione sexta usque ad
praesentem duodecimam emergentibus necessitatibus reservatis. dat. v id. april. constantinopoli constantio et constante conss. de eadem
re scriptum edictum ad populum: ad marcianum comitem sacrarum largitionum: musellio praeposito sacri cubiculi de titulis ad domum
sacram pertinentibus: ad rectores provinciarum: et de metallariis edictum ad populum per provincias illyrici et ad rectores provinciarum.
(414 apr. 9). 
 

 

 
CTh.11.28.10 
 

 
Idem aa. aureliano praefecto praetorio. indulgentiam, quam ex undecima indictione valentiaca in quintam usque nuper transactam
generaliter per omnes provincias et populos sparsimus, nonnulli visi sunt in suum compendium rapinamque convertere, ut fierent
privata debita, quae fuerant publica. ideoque ut largitatem nostram non nomine, sed re ipsa provinciales experiantur, a nullo ordine
obtentu anticipatae per se illationis ulterius aliquid exigantur, cum eis sufficere debeat ad medellam, quidquid et ipsi ex eadem indulgentia
meruerunt, quam sacrilego animo temerare conati sunt. dat. v id. iul. constantinopoli honorio x et theodosio vi aa. conss. (415 iul. 11). 
 

 

 
CTh.11.28.11 
 

 
Idem aa. monaxio praefecto praetorio. primipili reliqua, tamquam ad nuper emissam generalem indulgentiam minime pertineant, flagitari
cognovimus. ideoque sancimus primipili quoque reliqua eiusdem temporis relaxari nec quemquam debere pro eo tempore, quod
indulgentia definivit, primipili vel cuiuslibet alterius tituli gratia conveniri praeter docimeni, proconensis et troadensis metallorum
debitores, quos et dudum latae indulgentiae series comprehendit. dat. v id. sept. heracleae theodosio a. vii et palladio conss. (416 sept.
9). 
 

 

 
CTh.11.28.12 
 

 
Idem aa. palladio praefecto praetorio. praeter censuales functiones campania, quam et vetustatis gravior onerat adscriptio et post
hostium vastavit incursio, peraequatis territoriis nonam partem tantummodo praeteriti assis publicarum toleret functionum. picenum
vero et tusciam suburbicarias regiones septimam tributorum ad supputationem professionis antiquae per universos titulos iubemus
agnoscere, ut reciso antiqui census onere is tantum modus, quem superius comprehendimus, chartis publicis inseratur, hac condicione, ut
omnis super desertorum nomine querella in posterum conquiescat. dat. xvii kal. dec. ravennae honorio xii et theodosio viii aa. conss. (418
nov. 15). 
 

 

 
CTh.11.28.13 
 

 
Idem aa. venantio comiti rerum privatarum. breves, quos spectabiles ac probatissimi nobis viri ac palatinorum sacrarum vel ad
praetoriana scrinia detulerunt, et professionis modum eum, qui brevibus sedit, scribi volumus, eum vero qui recisus est de chartis
publicis iubemus auferri. unde secundum fidem polyptychorum per provinciam proconsularem novem milia duas centurias iugera
centum quadraginta unum in solvendo et quinque milia septingentas centurias iugera centum quadraginta quattuor semis in removendis,
per provinciam vero byzacenam in praestanda functione septem milia quadringentas sexaginta centurias iugera centum octoginta, septem
milia sescentas quindecim vero centurias iugera tria semis in auferenda constat adscripta, ut circa eos, quibus collocata ac relevata sunt
praedia, ad securitatem perpetuae proprietatis intermina possint aetate servari. de his vero, quae edictis pendentibus nondum sunt certis
adsignata personis, rectores provinciarum decernimus providere, ut manentibus remediis, quae fides supra dicta adtribuit, idoneis
collocentur. dat. x kal. mart. ravennae honorio xiii et theodosio x aa. conss. (422 febr. 20). 
 

 

 
CTh.11.28.14 
 

 
Idem aa. rufino comiti sacrarum largitionum. quod de annonariis functionibus per urbicarias regiones clementia nostra concessit, etiam in
largitionalibus titulis et emphyteuticis rei publicae praediis custodiri mandamus. amotis igitur reliquis etiam circa largitionales titulos
debita ex praesenti indictione constituet chartis abolitis debitorum. capitali sane supplicio percelletur, quisquis provincialem supra
constitutum hac auctoritate modum debitae functionis adstrinxerit. regesta vi id. feb. ravennae asclepiodoto et mariniano conss. (423
febr. 8). 
 

 

 
CTh.11.28.15 
 

 
Impp. theodosius et valentinianus aa. tauro praefecto praetorio et patricio. quicumque ex imposita descriptione donatis relevatisque per
sacram liberalitatem obnoxium se esse ex parte vel ex integro cognoscit, nostri numinis beneficio liberetur. et cetera. dat. xii kal. iul.
constantinopoli ariovindo et aspare conss. (434 iun. 20). 
 

 

 
CTh.11.28.16 
 

 
Idem aa. tauro praefecto praetorio. a sexta indictione, ad quam superior indulgentia usque processit, ad undecimam nuper transactam sub
aequa dimensione tam curiis quam possessori privato ac patrimoniali, divinae quin etiam domui, ex omni iure munifico nec non et in
speciebus cellariensibus reliqua indulgemus, ita ut, quae in istis viginti annis a sexta, qua dictum est, indictione undecimam usque per
omnes titulos sive in speciebus sive pecunia auro argentoque, debentur nomine reliquorum, omnibus concedantur. nihil de his viginti
annis speret publicorum cumulus horreorum, nihil arca amplissimae praefecturae, nihil utrumque nostrum aerarium. dat. x kal. mai.
theodosio a. xiiii et maximo v. c. conss. (433 apr. 22). 
 

 

 
CTh.11.28.17 
 

 
Idem aa. isidoro praefecto praetorio. debita susceptoribus ante decimam indictionem congregata, quae sedes excelsa pretiis humanioribus
adaeravit, ex parte dimidia condonamus, arcae cetera inferri praecipimus. dat. prid. id. iul. constantinopoli isidoro et senatore conss. (436
iul. 14). 
 

 

 
CTh.11.29.0. De relationibus 
 

 

 
CTh.11.29.1 
 

 
Imp. constantinus a. ad claudium plotianum correctorem lucaniae et brittiorum. post alia: super paucis, quae iuridica sententia decidi non
possunt, nostram debes consulere maiestatem, ne occupationes nostras interrumpas, cum litigatoribus legitimum remaneat arbitrium a
sententia provocandi. dat. vi kal. ian. treviris, acc. viii id. feb. regio constantino a. iii et licinio iii conss. (312 [313] dec. 27). 
 

 

 
CTh.11.29.2 
 

 
Idem a. profuturo praefecto annonae. si quis iudicum duxerit esse referendum, nihil pronuntiet, sed magis super quo haesitandum
putaverit, nostram consulat scientiam aut, si tulerit sententiam, minime postea, ne a se provocetur, relatione promissa terreat litigantes.
dat. iiii id. feb. sirmio constantino a. v et licinio c. conss. (319 febr. 10). 
 

 

 
CTh.11.29.3 
 

 
Impp. valentinianus et valens aa. ad viventium praefectum praetorio. super delictis provincialium numquam rectores provinciarum ad
scientiam principum putent esse referendum, nisi ediderint prius consultationis exemplum. quippe tunc demum relationibus plena
maturitas est, cum vel allegationibus refelluntur vel probantur adsensu. dat. iii. kal. ian. treviris valentiniano et valente aa. conss. (368?
370? dec. 30). 
 

 

 
CTh.11.29.4 
 

 
Idem aa. et gratianus a. ad apodemium. si quando ratio aut necessitas est in negotiis nostra iudicia requirendi exspectandique responsa,
omnem omnino causam relationis series comprehendat, ut recitata consultatione, quae ita est dirigenda, propemodum actorum recensione
non opus sit; actis etiam necessario sociandis. dat. vi id. mai. treviris valentiniano nb. p. et victore conss. (369 mai. 19). 
 

 

 
CTh.11.29.5 
 

 
Imppp. valentinianus, valens et gratianus aaa. ad eupraxium praefectum urbi. quicumque iudicum vel appellatione interposita vel ipse
dubitans relationem in causa vel civili vel criminali spoponderit sese missurum, exemplum opinionis edendae refutatoriorumque
dandorum, sed et transmittendae relationis intra eum diem servet, qui constantiniana lege decretus est, ita ut simul omnia ad eam de qua
refertur causam pertinentia acta transmittat. quod si qui iudicum posthac non ita observaverit cuncta in relationibus dirigendis, quae iam
pridem statuta sunt, eo crimine tenebitur una cum officio, quod ordinem servandorum suggerere neglexerit, quo tenentur, qui sacrilegium
admiserint. et cetera. proposita xvi kal. mart. gratiano a. iii et equitio conss. (374 febr. 14). 
 

 

 
CTh.11.29.6 
 

 
Impp. honorius et theodosius aa. palladio praefecto praetorio. numquam ad unius litigatoris querimoniam nostris altaribus suggestio
offeratur, ita ut, si cuiusquam ambitione plectenda importunitas id forte meruerit, ei, cuius intentione contra generale factum fuerit
constitutum, damnum litis iudex infligat nec umquam in redivivum statum negotium redigatur, quod hac fuerit condicione praesumptum.
dat. v id. sept. ravennae d. n. theodosio a. vii et palladio conss. (416 sept. 9). 
 

 

 
CTh.11.30.0. De appellationibus et poenis earum et consultationibus 
 

 

 
CTh.11.30.1 
 

 
Imp. constantinus a. ad claudium plotianum correctorem lucaniae et brittiorum. si in negotio civili cognitis utrisque actionibus
pronuntiaveris te ad nostram scientiam relaturum, consultationis exemplum litigatoribus intra decem dies edi aput acta iubeas, ut, si cui
forte relatio tua minus plena vel contraria videatur, is refutatorias preces similiter tibi aput acta offerat intra dies quinque, quam illi
exemplum consultationis tuae obtuleris. iam dicationis tuae est omnia, quae aput te vel aput alios gesta fuerint in eo negotio,
consultationi tuae cum refutatoriis litigantis adnectere, ita ut scias et decem dies, intra quos edi consultationem oportet, et quinque, intra
quos preces refutatoriae offerendae sunt, continuos debere servari. nam quinque diebus transactis nec offerentem preces refutatorias
litigatorem debebis audire, sed sine his, quoniam intra statutum tempus oblatae non sunt, gesta omnia ad nostram referre scientiam. et
cetera. dat. iii kal. ian. treviris constantino a. iii et licinio iii conss. (312 vel 313 [313] dec. 30 [27]). 
 

 

 
CTh.11.30.2 [=brev.11.8.1] 
 

 
Imp. constantinus a. ad catulinum. post alia: minime fas est, ut in civili negotio libellis appellatoriis oblatis aut carceris cruciatus aut
cuiuslibet iniuriae genus seu tormenta vel etiam contumelias perferat appellator; absque his criminalibus causis, in quibus, etiamsi
possunt provocare, eum tamen statum debent obtinere, ut post provocationem in custodia perseverent. ea custodita moderatione, ut
eorum provocationes recipiantur, qui easdem non a praeiudicio interposuisse noscuntur aut etiam ante causam examinatam et
determinatam, sed universo negotio peremptoria* praescriptione finito vel per cuncta membra decurso, contra iudicem interpositae esse
noscantur etc. dat. iii. non. nov. treviris. acc. xv. kal. mai. hadrumeto, volusiano et anniano coss. 
 

 
interpretatio. ista lex hoc praecipit, non debere appellantem aut carceris custodia aut cuiuslibet iniuriae afflictione constringi, exceptis
tamen criminalibus causis, in quibus similis accusantem et accusatum condicio* poenae custodiaeque constringit: et eorum appellationes
dicit debere recipi, sed ita, ut qui appellaverit, in custodia teneatur, quo usque ad alium iudicem crimina obiecta perveniant, ut discussis
ad integrum omnibus, aut de absolutione aut de damnatione accipiat sententiam finitivam 
 

 

 
CTh.11.30.3 
 

 
Idem a. ad probianum proconsulem africae. appellationum causas, quae per vos in auditorio nostro, quibus vicem nostri mandamus
examinis, diiudicantur, ita audire debes, ut edicto, quod super appellationum negotiis finiendis iam generaliter constitutum est, pareas
atque eadem negotia quam maturissime explices. dat. viii kal. sept. romae constantino a. iiii et licinio iiii conss. (315 aug. 25). 
 

 

 
CTh.11.30.4 
 

 
Idem a. amabiliano praefecto annonae africae. officii cura est, ut omnes omnino appellationes, quaecumque fuerint interpositae,
sollemniter curet accipere nec in recipiendis libellis aliquod genus iniuriae inferendum cuipiam existimet. proposita iii kal. ian.
constantino a. iiii et licinio iiii conss. (315 dec. 30). 
 

 

 
CTh.11.30.5 
 

 
Idem a. petronio probiano suo salutem. ex illo tempore, quo in civilibus causis, quae inter privatos moventur, consulturum vel relaturum
te esse promiseris vel appellationis a te interpositae sollemnia completa fuerint, nihil posthac tibi quodlibet speciale ac requisitum vel
quibuscumque modis favoris gratiam praeferens audiendum est, sed observandum, ut iuxta priora statuta sollemnitatis more expleto gesta
ad comitatum omnia dirigantur. et cetera. dat. id. aug. arelato; proposita id. octob. theveste sabino et rufino conss. (316 aug. 13). 
 

 

 
CTh.11.30.6 
 

 
Idem a. petronio probiano suo salutem. supplicare causa pendente non licet nisi forte ei, cui opinionis exemplum negatum est vel
instructionis universae subpressa transmissio. quo facto crimen iudici sacrilegii imminebit, qui hoc commisso litigatori supplicandi
necessitatem imponit: cui aliter supplicanti dimidiae partis rei de qua agitur imponenda est multa, ut pro iudicis aestimatione fisco
pretium inferat. eo etiam, qui terminatam rescripto vel consultatione quaestionem exquisito suffragio refricare conabitur, quoniam maius
crimen admittit, in omnem litis aestimationem protinus condemnando et sub sacramenti observatione omni venia deneganda, si quis
contra haec supplicare temptaverit. dat. id. aug. arelato; proposita id. octob. theveste sabino et rufino conss. (316 aug. 13). 
 

 

 
CTh.11.30.7 
 

 
Idem a. ad bassum praefectum urbi. litigatoribus copia est etiam non conscriptis libellis ilico appellare voce, cum res poposcerit iudicata.
dat. viii id. iun. sirmio gallicano et basso conss. (317 iun. 6). 
 

 

 
CTh.11.30.8pr. 
 

 
Idem a. ad bassum praefectum urbi. manente lege, qua praescriptum est, intra quot dies opinionis sive relationis exemplum privatis iudex
debeat exhibere et refutatorii libelli intra quot dies rursum iudicibus offerendi sint, tam in privatis quam etiam in fiscalibus causis ex eo
die, quo fuerit quaestio terminata vel ex quo relationem iudex per sententiam promiserit, intra vicensimum diem quaecumque ad
instructionem pertinent causae, ad comitatum nostrum properantissime volumus adferri. quod nisi factum fuerit, ab universo officio
viginti transactis diebus, quos post latam sententiam placuit supputari, intra viginti alios dies qui sequuntur tantum fisco nostro
praecipimus inferri, quanti per aestimationem rationalis emolumentum litis, cuius suppressa fuerat instructio, fidelissime potuerit
aestimari. cui capitale supplicium imminebit, si rigorem legis quocumque modo mollire temptaverit. (319 mart. 29). 
 

 

 
CTh.11.30.8.1 
 

 
Eadem poena officio imminente, si quando appellatione vel consultatione pendente vel post decisas nostris responsionibus causas ei,
quod ullo modo fuerit impetratum, damnabilem voluerit coniventiam commodare. nam decreta nostra debet ingerere iudicanti ut ipso
etiam dissimulante iudice reluctari et tamquam manibus iniectis eos de iudicio producere ac rationum officio traditos statuti prioris
nexibus obligare, quorum desideriis violari nostras prospexerit sanctiones. proposita iiii kal. april. romae constantino a. v et licinio c.
conss. (319 mart. 29). 
 

 

 
CTh.11.30.9 
 

 
Idem a. ad severum vicarium. ne causas, quae in nostram venerint scientiam, rursus transferri ad iudicia necesse sit, instructiones
necessarias plene actis inseri praecipimus. nam cogimur a proferenda sententia temperare, qui sanximus retractari rescripta nostra ad
opiniones vel etiam relationes iudicum data non oportere, quoniam verendum est, ne lis incognito negotio dirimatur adempta copia
conquerendi. quare perennibus inuretur iudex notis, si cuncta, quae litigatores instructionis probationisque causa recitaverint, indita actis
vel subiecta non potuerint inveniri. dat. x kal. iul. aquileiae constantino a. v et licinio c. conss. (319 iun. 22). 
 

 

 
CTh.11.30.10 
 

 
Idem a. ad crispinum. si quis per absentiam nominatus ad provocationis auxilium cucurrerit, ex eo die interponendae appellationis
duorum mensum tempora ei computanda sunt, ex quo contra se celebratam nominationem didicisse se monstraverit. nam praesenti, qui
factam nominationem cognovit et appellare voluerit, statim debet duorum mensum spatium computari. dat. viii id. iul. constantino a. vi
et constantino c. conss. (320 iul. 8). 
 

 

 
CTh.11.30.11pr. 
 

 
Idem a. ad maximum. post alia: nemo in refutationem aliquid congerat, quod adserere intentione neglexerit. quod quidem saepe fit
industria, si, quod quis probari posse desperet, in praesenti disceptatione dissimulet, certus se esse revincendum, si commenticia et ficta
suggesserit. propter quod cogi etiam singulos oportebit ad proferenda in iudicio universa, quae ad substantiam litigii proficere arbitrantur,
atque ea ratione urgeri, ut sciant sibi ex auctoritate legis istius non licere refutatoriis tale aliquid ingerere, quod aput iudicem non ausi
fuerint publicare. nam si plena, ut iubemus, adsertio per litigatorem in iudiciis exeratur et integra instructio in consulti ordinem
conferatur, stabit ratum ac fidele, quod iudicia nostra rescripserint neque ullus querimoniae locus dabitur nec occasio supplicandi, ut
convelli labefactarique iubeamus quae ad relationem eius sanximus, qui neque vera neque universa suggessit. omnes igitur partium
allegationes acta universa scripturarumque exempla omnium dirigantur. quod cum universos iudices tum praecipue sublimitatem tuam,
qui cognitionibus nostram vicem repraesentas, servare conveniet. (321 ian. 12). 
 

 

 
CTh.11.30.11.1 
 

 
Sane etiam ex eo querimoniae litigantium oriuntur, quod a vobis, qui imaginem principalis disceptationis accipitis, appellationum
adminicula respuuntur. quod inhiberi necesse est. quid enim acerbius indigniusque est, quam indulta quempiam potestate ita per
iactantiam insolescere, ut despiciatur utilitas provocationis, opinionis editio denegatur, refutandi copia respuatur? quasi vero appellatio
ad contumeliam iudicis, non ad privilegium iurgantis inventa sit vel in hoc non aequitas iudicantis, sed litigantis debeat considerari
utilitas. dat. prid. id. ian. sirmio crispo ii et constantino ii cc. conss. (321 ian. 12). 
 

 

 
CTh.11.30.12 
 

 
Idem a. ad florentinum. si nominatus magistratus aliquis refragetur, non appellatio, sed querimonia hoc dicetur, appellationis enim
verbum in maioribus rebus dici oportet. similiter et si ad exactionem annonariam nominatus de iniustitia queratur, non appellatio, sed
querella hoc esse videbitur. ideoque nec tempora appellationum servandasunt, sed mox super huiusmodi querimoniis disceptandum. dat.
id. april. constantinopoli severo et rufino conss. (323 apr. 13). 
 

 

 
CTh.11.30.13 
 

 
Idem a. ad iulianum praefectum urbi. nonnulli iudicum inferioris gradus a sententiis suis interponi provocationis auxilium aegre ferentes
id efficiunt, ut nobis eorum relationes non necessariae et insolentes ingerantur. igitur volumus, cum ab eorum sententiis fuerit
provocatum, super ea quaestione, cuius appellatione interposita iudices esse desierunt, minime eos ad nostram referre clementiam, sed
gravitatis tuae, cui nostram vicem commisimus, sacrum auditorium expectari. dat. iii non. aug. heracleae constantino a. vii et constantio c.
iii conss. (326 [329?] aug. 3). 
 

 

 
CTh.11.30.14 
 

 
Idem a. victori rationali urbis romae. quoniam nonnulli fisci debitores, cum iussi fuerint debitam summam exsolvere, interposito
provocationis auxilio vim exsecutionis eludunt nec iam opinionis exemplum nec refutatorias preces curant petere vel offerre, placuit, ut,
si intra dies complendis sollemnitatibus praestitutos ad facienda haec appellatoris cura defuerit, deserta ab eo provocatio aestimetur
moxque debitum exigatur. dat. prid. kal. aug. constantio et maximo conss. (327 iul. 31). 
 

 

 
CTh.11.30.15 [=brev.11.8.2] 
 

 
Idem a. ad concilium provinciae africae. non recte iudices iniuriam sibi fieri existimant, si litigator, cuius negotium sententia vulneratum
est, a principali causa provocaverit, quod neque novum neque alienum a iudiciis est. ideoque post negotium principale discussum
litigatori liceat litem iuris remedio sublevare; et iudices observare debebunt, ne appellatores vel in carcerem redigant, vel a militibus
faciant custodiri. pp. iv. kal. aug. karthagine, constantino a. viii. et constantino caes. iv. coss. 
 

 
interpretatio. lex ista hoc iubet, non debere iudices provinciarum assertiones appellantium ad suam iniuriam revocare, quia hoc nec
novum nec alienum a iudiciis esse cognoscitur; et ideo hoc iubet, ut liceat litigatori vitiatam causam appellationis remedio sublevare. hoc
etiam specialiter praecepit, ut appellator nec in carcerem nec in quamcumque* custodiam redigatur, sed agendum negotium suum liber
observet 
 

 

 
CTh.11.30.16 
 

 
Idem a. ad universos provinciales. a proconsulibus et comitibus et his qui vice praefectorum cognoscunt, sive ex appellatione sive ex
delegato sive ex ordine iudicaverint, provocari permittimus, ita ut appellanti iudex praebeat opinionis exemplum et acta cum refutatoriis
partium suisque litteris ad nos dirigat. a praefectis autem praetorio, qui soli vice sacra cognoscere vere dicendi sunt, provocari non
sinimus, ne iam nostra contingi veneratio videatur. quod si victus oblatam nec receptam a iudice appellationem adfirmet, praefectos
adeat, ut aput eos de integro litiget tamquam appellatione suscepta. superatus enim si iniuste appellasse videbitur, lite perdita notatus
abscedet, aut, si vicerit, contra eum iudicem, qui appellationem non receperat, ad nos referri necesse est, ut digno supplicio puniatur. dat.
kal. aug.; proposita kal. sept. constantinopoli basso et ablavio conss. (331 aug. 1). 
 

 

 
CTh.11.30.17 
 

 
Idem a. ad universos provinciales. qui licitam provocationem omiserit, perpetuo silere debebit nec a nobis impudens petere per
supplicationem auxilium. quod si fecerit, deportationis poena plectendus est. dat. kal. aug.; proposita kal. sept. basso et ablavio conss.
(331 aug. 1). 
 

 

 
CTh.11.30.18 
 

 
Imp. constantius a. anicio iuliano praefecto urbi. quotiens rationalis vel officii necessitate poscente vel ex praerogativa rescripti inter
privatos iudicaverit, si a sententia fuerit provocatum, non ad nostram scientiam referendum est, sed apostolis datis, quod iuxta
observatam rationem postulari sufficiet, ad auditorium gravitatis tuae, cui ad vicem nostram delata iudicatio est, partes pervenire oportet,
in fiscalibus causis servato priscae consuetudinis more, ut opinione edita universa ad nostram scientiam referantur. dat. xiii kal. iul.
serdicae; proposita vi kal. aug. romae constantio a. ii et constante conss. (339 [329] iun. 19). 
 

 

 
CTh.11.30.19 
 

 
Idem a. ad anatolium vicarium asiae. post alia: si ad curiam nominati vel ad duumviratus aliorumque honorum infulas vel munus aliquod
evocati putaverint appellandum, intra duos menses negotia perorentur. dat. vi kal. dec. constantio a. ii et constante conss. (339 nov. 26). 
 

 

 
CTh.11.30.20 [=brev.11.8.3] 
 

 
Impp. constantius et constans aa. philippo pf. p. iudices cum in civilibus causis tum etiam in criminalibus, in quibus vitae hominum
salutisque quodammodo fata tractantur, appellationes admittant, nec denegent vocem in supplicium sententia destinatis. pp. v. id. iun.
post cons. constantii iterum et constantis aa. 
 

 
interpretatio. lex ista hoc praecipit, ut etiam in criminalibus causis, ubi vita utriusque partis in dubium devocatur, liceat appellari, nec
appellandi vox denegetur ei, quem in supplicium sententia destinarit 
 

 

 
CTh.11.30.21 
 

 
Idem aa. ad proculum proconsulem africae. si qui fiscale debitum per sententiam luere iussi appellationem frustrationis commento
crediderint opponendam, ne moris tergiversantibus abutantur, ilico ad eum missi, cuius vice nostra cognitio est, intra viginti dies
appellationis substantiam persequantur, ut vel probata appellatione ad dicationis tuae officium revertantur vel improbata ut legis istius
contemptores ad praefectorum praetorio commentarios destinentur. eadem forma servanda etiam, si pessima conscientia forte gravati
appellandi causas intra diem supersederint perorare. dat. iiii kal. dec. acindyno et proculo conss. (340 nov. 28). 
 

 

 
CTh.11.30.22 
 

 
Idem aa. ad scylacium. omnes praesides moneantur, ut, si quis provocatione sibi opus esse cognoscit, iuxta morem ordinemque legum
accipiant libellos et ad eos qui consuerunt audire transmittant, nec appellantes iniuriarum adflictatione deterritos a suffragio necessariae
defensionis expellant. imponimus enim praesentis multae fascem, ut iudex, qui suscipere neglexerit, auri libras x et officium eius
quindecim pendat. proposita cyzico vi kal. mart. placido et romulo conss. (343 febr. 24). 
 

 

 
CTh.11.30.23 
 

 
Idem aa. ad rusticum praefectum urbi. dudum meminimus sancientibus nobis esse decretum, ut iuris veteris auctoritate submota nullus
clarissimus a praefecti urbis sententia provocandi usurparet licentius facultatem. sed cunctas nobis partes publicae utilitatis atque
communis iuris videntibus praestare visum est, ut vetustatis auctoritas et appellandi facultas et origo repetatur, scilicet consenescente
priore lege, qua istius modi potestas videbatur exclusa. proposita romae vi non. iul. amantio et albino conss. (345 iul. 2). 
 

 

 
CTh.11.30.24 
 

 
Idem aa. procopio praesidi ciliciae. cum in controversia criminali sive civili iudex ad nos existimaverit referendum, acta, ut gesta sunt,
refutatorios libellos, ut oblati sunt, referri oportet: quos quidem exigi et intra praescriptum patria constitutione tempus a iurgantibus
flagitari iubemus ac pronuntiamus gravissimam notam esse subiturum, quisquis haec a nobis constituta neglexerit. proposita vi id. nov.
filippo et sallia conss. (348 nov. 8). 
 

 

 
CTh.11.30.25 
 

 
Idem aa. ad lollianum praefectum praetorio. quoniam iudices ordinarii provocationes aestimant respuendas, placet, ut, si quis
appellationem suscipere recusaverit, quae non ab exsecutione vel a praeiudicio, sed a sententia iurgium terminante fuerit interposita, xxx
pondo auri cogatur fisco inferre, triginta alias libras auri officio eius itidem soluturo. dat. viii kal. aug. messadensi; proposita capuae
arbitione et lolliano conss. (355 iul. 25). 
 

 

 
CTh.11.30.26 
 

 
Idem aa. ad volusianum praefectum praetorio. post alia: lata sententia, quae pertinet ad bona vacantia et caduca et ad ea, quae indignis
legibus cogentibus auferuntur, si quis putaverit provocandum, vox eius debebit admitti. dat. iii kal. aug. arbitione et lolliano conss. (355
iul. 30). 
 

 

 
CTh.11.30.27 
 

 
Idem aa. et iulianus caes. ad taurum praefectum praetorio. de sardinia sicilia campania calabria brittiis et piceno aemilia et venetia et
ceteris interpositas appellationes laudabilis sublimitas tua more sollemni debebit audire competenti appellatione terminandas. nec vero
ulla poterit esse confusio. praefectus enim urbis nostra responsione conventus praedictis cognitionibus temperandum sibi esse cognovit.
dat. sirmio constantio a. viiii et iuliano ii c. conss. (357...). 
 

 

 
CTh.11.30.28 
 

 
Idem aa. ad taurum. patris nostri salutaribus imperatis comperimus dudum esse praeceptum, ut, si a rationali vel comite vel alio, qui
curam fiscalis commodi gerit, fiscale debitum postulante fuerit provocatum, ad eos, qui vice nostra huiusmodi cognitionibus praesident,
appellatores intra diem tricensimum perducantur, adversus sententias, quas iniquas esse contendunt, exsecuturi proprias actiones.
quapropter viginti sufficit dies intra eandem provinciam custodiri, intra quam fuerit provocatum, sic ut ex aliis quadraginta serventur
atque intra eorum terminos quod patris nostri constitutio statuit explicetur. dat. xiiii kal. iul. singiduno; proposita x kal. aug. romae
eusebio et hypatio conss. (359 iun. 18). 
 

 

 
CTh.11.30.29 
 

 
Imp. iulianus a. ad hymetium vicarium urbis. omnes legitimae appellationes, quaecumque fuerint contra audientiam tuae gravitatis
interpositae, indubitanter suscipiantur et post latam sententiam intra triginta dies universa, quae in eiusmodi negotio geruntur, cum
refutatoriis precibus seu libellis ad nostrum comitatum mittantur, strenuo videlicet officiali ex his, qui tibi parent, ad hanc sollicitudinem
electo, ita ut publicis monumentis confectis dies, quo gerulis gesta tradantur, fideliter designetur. nam x librarum auri multae constituetur
officium obnoxium, si statuta nostra aliqua fuerint dissimulatione violata. dat. x kal. octob. antiochiae mamertino et nevitta conss. (362
sept. 22). 
 

 

 
CTh.11.30.30 
 

 
Idem a. ad germanianum praefectum praetorio. his, qui tempore competenti non appellant, redintegrandae audientiae facultas denegetur.
omnes igitur, qui contra praefectos urbi seu proconsules seu comites orientis seu vicarios sub specie formidinis provocationem non
arbitrantur interponendam, a renovanda lite pellantur. nobis enim moderantibus rem publicam nullum audebit iudex provocationis
perfugium iurgantibus denegare. qui vero vim sustinuerint, contestatione publice proposita intra dies videlicet legitimos, quibus appellare
licet, causas appellationis evidenti adfirmatione distinguant, ut hoc facto tamquam interposita appellatione isdem aequitatis adminicula
tribuantur. emissa xv kal. ian. mamertino et nevitta conss. (362 dec. 18). 
 

 

 
CTh.11.30.31 
 

 
Idem a. ad mamertinum praefectum praetorio. quoniam plerique rectores relationes, quas ad nostrae tranquillitatis comitatum destinare
promittunt, supprimere vel differre conantur, prava id conscientia faciente conveniri eos ab illustri auctoritate tua praecipimus, ut
intellegant sibi quidem denarum librarum auri, officiis vero suis vicenarum imminere condemnationem, si promissa relatio intra triginta
dies non fuerit sine aliqua ambiguitate transmissa his officialibus, per quos convenit gesta transmitti. et quia plerumque contingit, ut
gerulis litterarum aliquo casu existente tarditatis obstaculum videatur adferri, ne id quod necessitate contingit ad culpam rectorum
redundare videatur, actis aput se confectis diem designare debebunt, in quo transmissio gestorum committitur his, qui huic necessitati
deputantur. dat. x kal. april. iuliano a. iiii et sallustio conss. (363 mart. 23). 
 

 

 
CTh.11.30.32 
 

 
Impp. valentinianus et valens aa. salutem dicunt ordini civitatis karthaginis. iudicibus non solum appellationis suscipiendae necessitas
videtur imposita, verum etiam triginta dierum spatia definita sunt, intra quae negotii merita ad mansuetudinis nostrae scrinia conveniat
destinari, iudice et officio, si statuta fuerint aliqua parte mutilata, multae subiacente. dat. prid. non. feb. mediolano divo ioviano et
varroniano conss. (364 febr. [?] 4). 
 

 

 
CTh.11.30.33 
 

 
Idem aa. ad dracontium vicarium africae. quicumque iudicum adversus auctoritatem legis appellationes neglexerit, protinus officio tuo,
non rationalis, imminente ad viginti librarum auri exsolvendam multam cogetur, ita ut et officium eius triginta simili celeritate dissolvat.
dat. prid. id. sept. aquileiae accepta xviii kal. dec. tacapis divo ioviano et varroniano conss. (364 sept. 12). 
 

 

 
CTh.11.30.34pr. 
 

 
Idem aa. ad symmachum praefectum urbi. si quisquam ausus consultationem sequi circa limina palatii nostri comitatumve fuerit
deprehensus, aestimatae litis, quae in controversiam venit, medietatem in auro atque argento fisci viribus inferre cogetur. (364 nov. 9). 
 

 

 
CTh.11.30.34.1 
 

 
Iudex sane, qui relationem promiserit, nisi intra triginta dies dictae sententiae promissam relationem ad nostra scrinia destinarit, ipse
quidem notabili sententia reprehensus x librarum auri condemnatione quatietur, officium vero eius, quod non suggesserit nec
commonuerit de relationis necessitate, viginti libris auri fiat obnoxium. dat. v id. nov. mediolano divo ioviano et varroniano conss. (364
nov. 9). 
 

 

 
CTh.11.30.35 
 

 
Idem aa. ad modestum praefectum praetorio. cuncta instrumenta, quae iudiciis offeruntur, subiecta consultationi gesta continere
debebunt. sed et acta, quae sint ante habita, et monumenta transmittenda sunt, hisque adnectenda sunt testimonia vel confessiones
partium et omnia huiusmodi, in quibus causa consistit et habere exitum videatur. dat. kal. aug. marcianopoli valentiniano et valente aa.
conss. (370 aug. 1). 
 

 

 
CTh.11.30.36 
 

 
Imppp. valentinianus, valens et gratianus aaa. ad eupraxium praefectum urbi. post alia: cum ex causis iustis aliquid, quo minus iudicari
statim possit, repperietur incertum ac debitor adversus discussoris statum coeperit reluctari, dilatione postposita super eo, quod
exorietur ambiguum, vel sublimitas tua vel vicarius, prout quisque vestrum proximus erit, adhibeat examen. proposita xvi kal. mart.
gratiano a. iii et equitio conss. (374 febr. 14). 
 

 

 
CTh.11.30.37 
 

 
Imppp. valens, gratianus et valentinianus aaa. ad thalassium proconsulem africae. post alia: cum de praescriptionibus peremptoriis
agitatur examen, si eas praescriptiones iudex ut leves putaverit improbandas et ab eius interlocutione fuerit appellatum, provocatio
huiusmodi recipiatur, cum peremptoria praescriptio et definitiva sententia eadem vi vel consumptae causae vel non admittendae
videantur operari. sed quoniam evenire potest, ut multae praescriptiones peremptoriae litigatoribus competant, ne in uno eodemque
negotio per singulas necesse sit saepius provocari et totiens ad nos referri, omnes peremptorias praescriptiones, quas sibi quisque
putaverit competere, cogatur expromere et ita demum, si a cognitore fuerint repudiatae, utatur, si placet, provocationis auxilio. et cetera.
dat. iii kal. sept. treviris valente vi et valentiniano ii aa. conss. (378 aug. 30). 
 

 

 
CTh.11.30.38 
 

 
Imppp. gratianus, valentinianus et theodosius aaa. ad syagrium praefectum praetorio. post alia: in condemnationibus appellationes
iubemus admitti. dat. xiiii kal. iul. gratiano v et theodosio i aa. conss. (380 iun. 18). 
 

 

 
CTh.11.30.39 
 

 
Idem aaa. ad macedonium comitem sacrarum largitionum. quotiens fiscalibus causis controversiae alicuius dubitatione pendentibus
summam sententiae comes aerarii nostri imposuisse detegitur et cogendis obvium debitis provocationis suffugium fuerit obiectum,
proprium super eo esse tribuendum praestantia tua discat examen, modo ut frequentibus statuta praeceptis eos praeter debiti modum
poena comitetur, quos executionem veteris iudicati superfluae appellationis obiectu suspendisse claruerit. proposita karthagine xv kal.
april. syagrio et eucherio conss. (381 mart. 18). 
 

 

 
CTh.11.30.40 
 

 
Idem aaa. ad basilium comitem sacrarum largitionum. omnem, quae de libello scripta recitatur, dici volumus atque esse sententiam atque
ab eo provocationis auxilia quisquis efflagitat, ad auditorii sacri venire iudicium neque illic ex praeiudicio poenam vereri, sed appellationis
iniustae iustaeve discrimen competenti subire luctamine. praeterea quidquid in cunctis cognitionibus atque conflictibus libelli absque
documento et recitatione decernitur, praeiudicii loco iuste ac probabiliter putatur. atque ab eo si vel vocem quisquam provocationis
obiecerit vel libellum, disputatione non indiget, quin certa atque manifesta praeiudicii condicione teneatur eumque confestim ab eodem
cognitore exigi conveniet ac teneri. dat. prid. kal. sept. merobaude ii et saturnino conss. (383 aug. 31). 
 

 

 
CTh.11.30.41 
 

 
Idem aaa. ad ammianum comitem rerum privatarum. rationales privatae rei causis vel sacri aerarii praesidentes examen praesente fisci
advocatione suscipiant. ac si eorum sententia forte fuerit appellatione suspensa, ad eos iudices disceptationis fata transeant, ad quos
privatorum hominum causae referri ex provocatione consuerunt, ita ut, si ab illis quoque fuerit provocatum, mansuetudinis nostrae
expectetur arbitrium, vel sinceritate tua vel sacrarum remunerationum comite, prout ad quem negotium pertinebit, quid super his, de
quibus referatur, gestum sit, scriptis currentibus instruente, ut, sive athuc superest nostra cognitio, mansuetudinem nostram facta
suggestione commoneat, sive adquiescentibus partibus terminum negotio datum esse constiterit, plenam rei inquisitionem notitiamque
eius accipiat. sane tempora tantum volumus privatis fiscalibusque causis non esse communia, ut antiquo iure fiscalia negotia intra duos
menses in eadem provincia, intra quattuor in contigua, intra sex in transmarina dicantur. proposita xvii kal. ian. merobaude ii et saturnino
conss. (383 dec. 16). 
 

 

 
CTh.11.30.42 
 

 
Idem aaa. ad agrestium proconsulem palaestinae. probamus verecundiam iudicantis, si superfluam quoque recipiat provocationem, ne
interim reliquum negotium audiret. dat. prid. kal. april. constantinopoli richomere et clearcho conss. (384 mart. 31). 
 

 

 
CTh.11.30.43 
 

 
Idem aaa. merobaudi duci aegypti. provocantibus multas nisi ex nostris decretis non patimur imponi. dat. xiii kal. nov. constantinopoli
richomere et clearcho conss. (384 oct. 20). 
 

 

 
CTh.11.30.44 
 

 
Idem aaa. ad symmachum praefectum urbi. post alia: obiecta appellatione, etiamsi a praeiudicio interposita dicatur, vel ad nos vel ad
cognitorem sacri auditorii sollemniter causa mittatur, cum, si ea provocatio adversum leges fuerit emissa, facile post iudicium sacri
examinis ab huiusmodi litigatoribus multa possit exculpi. dat. iii kal. decemb. mediolano richomere et clearcho conss. (384 nov. 29). 
 

 

 
CTh.11.30.45pr. 
 

 
Idem aaa. et arcadius a. ad pelagium comitem rerum privatarum. post alia: cum post sententiam discussoris vel rationalis fuerit
provocatum, ad sinceritatem tuam negotium transferatur, ut, si mediocritas negotii aut longinquitas regionis ad iudicium tuum litigatores
venire non patitur, iudici provinciae, quem ipse probaveris, negotium deleges. (385 febr. 15). 
 

 

 
CTh.11.30.45.1 
 

 
Appellationes vero transmarinae in iudicio tuo intra anni agantur spatium; de contiguis et non longe positis provinciis appellationes intra
constituta iure tempora peragantur. dat. xv kal. mart. mediolano arcadio a. i et bautone conss. (385 febr. 15). 
 

 

 
CTh.11.30.46 
 

 
Idem aaa. ad florentium comitem sacrarum largitionum. post alia: cum super fiscali debito emerserit provocatio, in eadem provincia
vicensimo die negotii merita noscenda sunt, ita ut secundum generalis arbitrium sanctionis xl dierum ex contigua provincia spatia
sufficiant. dat. vii kal. dec. aquileiae arcadio a. i et bautone conss. (385 nov. 25). 
 

 

 
CTh.11.30.47 
 

 
Imppp. valentinianus, theodosius et arcadius aaa. cynegio praefecto praetorio. cum antea sit constitutum, ut consultationem iudicis ad
comitatum sacrum missam litigatorum nemo sequeretur, hoc integra deliberatione sancimus, ut, si ad consultationem anno decurso non
fuerit aliqua ratione responsum, litigatores quorum interest collectis omnibus gestis et ipsius relationis exemplis veniendi ad comitatum
nostrae serenitatis habeant liberam facultatem. dat. vii kal. feb. constantinopoli honorio nb. p. et evodio conss. (386 ian. 26). 
 

 

 
CTh.11.30.48 
 

 
Idem aaa. ad eusignium praefectum praetorio. revocare appellationem suam unicuique minime permittatur, sed sacro auditorio totius
negotii examinatio reservetur. quod si hac lege neglecta gratiam siverit appellationis, et ipse quinquaginta libras argenti et eius officium
parem summam condemnationis inferre cogetur. dat. xiiii kal. iun. mediolano valentiniano a. iii et eutropio conss. (387 mai. 19). 
 

 

 
CTh.11.30.49 
 

 
Idem aaa. albino praefecto urbis romae. in negotiis, quae in urbe venerabili nostri patrimonii nomine ventilantur, id iuris tulimus, ut, si
ducentarum librarum argenti negotium quod agitur summam aestimationemque transcendit, a rationalis sententia provocantes comitivae
privatarum sequantur examen. si vero intra praestitutum modum litigii summa se cohibet, sublimi eminentiae tuae sacrum nostri numinis
iudicium delegamus. dat. viii kal. aug. romae timasio et promoto conss. (389 iul. 25). 
 

 

 
CTh.11.30.50 
 

 
Idem aaa. victorio proconsuli asiae. eum, qui procuratorem suum cum appellatione ante sententiam adversum se latam ad iudicium dirigit,
iudiciaria auctoritate iubemus praeiudicialis multae excipere ac sustinere iacturam. emissa prid. non. april. constantinopoli theodosio a. iii
et abundantio conss. (393 apr. 4). 
 

 

 
CTh.11.30.51 
 

 
Idem aaa. apodemio praefecto praetorio illyrici et italiae ii. quibus causis non est provocatio respuenda, iubemus respuentem iudicem xxx
librarum auri, obsecundantem officii gratiam quinquaginta esse feriendam. dat. v id. iun. constantinopoli theodosio a. iii et abundantio
conss. (393 iun. 9). 
 

 

 
CTh.11.30.52 
 

 
Idem aaa. have, rufine karissime nobis. nihil sub sacri iudicii examine de ea parte negotii debet definiri, de qua nihil in exordio aput
praesidem aut institutum fuerit ac probatum. dat. iiii kal. octob. constantinopoli theodosio a. iii et abundantio conss. (393 sept. 28). 
 

 

 
CTh.11.30.53 
 

 
Impp. arcadius et honorius aa. ennoio proconsuli africae. post alia: libellis vel edictis factae citra consilium publicum non valeant
nominationes; de quibus nec appellari necesse est, si sollemnitas deest. dat. xvii kal. iun. mediolano olybrio et probino conss. (395 mai.
16). 
 

 

 
CTh.11.30.54 
 

 
Idem aa. andromacho praefecto urbi. si ante annum relationi missae responsum sacra scrinia non dedissent, causae litigatoris commonitio
non nocebit. post quod, etiamsi aliqua constitutio manasse monstratur, quae venientes rei, de qua agitur, ut dudum, amissione
constringit, in quo ei, quae tempus designat, nihil intellegitur detraxisse, quia nullam indulti anni nec adtigit nec sustulit mentionem. atque
ideo positum vigorem legum scitaque servabunt, si intra annum missae relationis impatientia litigatoris eruperit, vel condicio praestituta
vel poena. transacto autem anni curriculo nemo venire prohibebitur, quominus a clementia nostra repetat oraculum, quod lex praescripta
anni definitione distulit, non ademit. dat. viii kal. iun. mediolano olybrio et probino conss. (395 mai. 25). 
 

 

 
CTh.11.30.55 
 

 
Idem aa. messalae praefecto praetorio. in negotiis civilibus cum nihil sit, quod ante appellationem iudicio principali indigeat, agnitis
partium allegationibus atque pensatis terminari oportet controversias, non dumtaxat consultatione differri. neque enim fas est, quod aput
infirmum disceptatorem definiendi constantiam provocantis trepidatio retardavit, litigatorem sub consultationis ambiguo iugi
expectatione pendere. dat. xiiii kal. iun. arcadio iiii et honorio iii aa. conss. (396 [399/400] mai. 19). 
 

 

 
CTh.11.30.56 
 

 
Idem aa. nebridio proconsuli asiae. repugnantes priscorum sententias nostra serenitas temperavit. si quis itaque libellos appellatorios
ingesserit, sciat intra triduum post oblationem legitimam, non ex quo est sententia deprompta, appellatorem habere licentiam arbitrium
commutandi, ne iustae paenitudinis humanitas amputetur. dat. xi kal. aug. constantinopoli arcadio iiii et honorio iii aa. conss. (396 iul.
22). 
 

 

 
CTh.11.30.57 
 

 
Idem aa. ad eutychianum praefectum praetorio. post alia: addictos supplicio et pro criminum immanitate damnatos nulli clericorum vel
monachorum, eorum etiam quos synoditas vocant, per vim atque usurpationem vindicare liceat ac tenere. quibus in causa criminali
humanitatis consideratione, si tempora suffragantur, interponendae provocationis copiam non negamus, ut ibi diligentius examinetur, ubi
contra hominis salutem vel errore vel gratia cognitoris obpressa putatur esse iustitia; ea condicione, ut sive pro consule, comes orientis,
augustalis, vicarii fuerint cognitores, non tam ad clementiam nostram quam ad amplissimas potestates sciant esse referendum. eorum
enim de his plenum volumus esse iudicium, qui, si ita res est et crimen exegerit, rectius possint punire damnatos. et cetera. dat. vi kal.
aug. mnizo honorio a. iiii et eutychiano conss. (398 iul. 27). 
 

 

 
CTh.11.30.58pr. 
 

 
Idem aa. theodoro praefecto praetorio. multorum querellis excitati hac lege sancimus, ut, si quis provocatione interposita suspecti iudicis
velit vitare sententiam, in hac voce liberam habeat potestatem nec timeat contumeliam iudiciorum, cum et ab ipsa iniuria possit facile
provocare, maxime cum a solis tantum praefectis non sine dispendio causae provocare permissum sit. sciant igitur cuncti sibi ab iniuriis
et suspectis iudicibus et a capitali supplicio ac fortunarum dispendio provocationem esse concessam. (399 iun. 7). 
 

 

 
CTh.11.30.58.1 
 

 
Quod si quis posthac iudicum appellatione emissa libellos quoque oblatos audire noluerit, viginti librarum auri dispendio multabitur;
officium vero eius nisi huic pertinaciter restiterit atque actis ita contradixerit et, quid iure sit constitutum, ostenderit, viginti quinque
libras auri largitionibus nostris inferre cogetur. dat. vii id. iun. mediolano theodoro v. c. cons. (399 iun. 7). 
 

 

 
CTh.11.30.59 
 

 
Idem aa. simplicio praesidi tripolitanae. nullum ita credimus contumacem, ut appellationem interpositam legibus audeat recusare. quam
ob rem teneat apparitio veterem disciplinam nec a suggestionibus necessariis metu eius, cui ad tempus paret, retrahatur. xxx autem libras
auri aerario nostro cogetur inferre, qui obiectam provocationem iure neglexerit et eadem officium, si coniventiam praestet iudici, poena
retinebitur. dat. prid. id. iun. veronae theodoro v. c. cons. (399 iun. 12). 
 

 

 
CTh.11.30.60 
 

 
Idem aa. pompeiano proconsuli africae. cum de appellationibus recipiendis necne promulgatarum legum sufficiat auctoritas atque his, qui
rite ab iniusta sententia provocantes audire noluissent, sit poena proposita, poena etiam officio constituta, sive in criminalibus sive in
civilibus causis fuerit iudicatum, attamen nostro etiam motu decernimus, ut veterum statuta serventur, quae nullum patimur umquam
impune violare. dat. kal. iun. mediolano stilichone et aureliano conss. (400 iun. 1). 
 

 

 
CTh.11.30.61 
 

 
Idem aa. flaviano praefecto urbi. quotiens vir spectabilis vicarius venerandae urbis negotium aliquod praemissa inscriptione cognoscit
atque ab eius sententia fuerit provocatum, ad nostram clementiam referri decernimus. sin vero huiusmodi examen arripuerit, in quo sine
ullo legis vinculo non tam crimen obicitur quam cuiusdam criminis conflatur invidia lataque sententia appellatione suspenditur, illustrem
sedem tuam editis ex more apostolis sacra vice audientiam praebere sancimus. dat. xiiii kal. septemb. brixiae stilichone et aureliano conss.
(400 aug. 19). 
 

 

 
CTh.11.30.62 
 

 
Idem aa. et theodosius a. ad diotimum proconsulem africae. in negotiis, quae ex appellatione descendunt, veterem consuetudinem
volumus custodiri, illud addentes, ut, si quando a gentilibus vel a praefectis eorum fuisset interposita provocatio, sacrum sollemniter, hoc
est proconsularis cognitionis praestoletur examen. dat. xi kal. aug. ravennae stilichone ii et anthemio conss. (405 iul. 22). 
 

 

 
CTh.11.30.63 
 

 
Idem aaa. anthemio praefecto praetorio. in his causis, quae praesentes arbitros ex sententia vestrae magnitudinis sortiuntur, vel in ea
civitate seu provincia qua degetis sive in proximis atque contiguis provinciis, lex antiqua propriam obtineat firmitatem, ut duobus exactis
mensibus dies sit ultimus temporalis et intra triginta dies reparatio postuletur. ubi vero in longioribus ac remotis provinciis eadem litis ac
dilationis ratio pensabitur, ad eorum instar, quos a rectoribus provinciarum eorumque sententiis convenit appellare, sex mensum
temporalis dies, trium reparationis nomine dilatio praebeatur. dat. xiiii kal. ian. constantinopoli stilichone ii et anthemio conss. (405 dec.
19). 
 

 

 
CTh.11.30.64pr. 
 

 
Impp. honorius et theodosius aa. iuliano proconsuli africae. non ignoramus post interpositam provocationem in causis fiscalibus
antiquitus constitutum, ut viginti dies constituti intra provinciam videantur et ut sacri auditorii cognitores divinae domus negotia
terminarent, ex contigua vero provincia intra quadraginta dies negotia universa discingerent. verum serenitas nostra certum moderamen
invenit. praecipimus itaque, ut praeter hos viginti dies, quos lex augusta constituit, viginti alios iungeremus. quorum quidem omnium
haec erit forma servanda, ut, quocumque die ex adiectis viginti diebus fuerit negotium peroratum, sacri auditorii habere reverentiam
iudicetur sitque ultimus, etiamsi non quadragensimus comprobatur. quae idcirco ita custodienda sancimus, ne, si unius tantum
observabitur dies, aut aegritudo iudicantis aut litigantis fuerit occupatio, recte praefinitum tempus interdum distulisse videatur. ideoque
hanc reverentiam cunctis his, qui superadditi sunt, diebus statuendam esse censuimus, ut nihil postea excusationis occurrat. lapsos enim
post hoc tempus reparationem praecipimus non habere: ac ne medio tempore officii colludium differat litigantem, viginti librarum auri
multam praecipimus imminere, ut, si eorum culpa atque colludio, quos suggerendi cura constringit, negotium claruerit fuisse dilatum,
praescriptae multae teneantur obnoxii. si in tot diebus utilitatibus suis non adfuerit litigator, cui adversus fiscum nostrum iurgium manet,
emenso iam tempore nullius reparationis beneficium speret, solam fisco exsecutionem superesse iam noverit. (412 oct. 15). 
 

 

 
CTh.11.30.64.1 
 

 
In contiguis quoque provinciis, in quibus quadraginta dies dedit antiquitas, sub simili condicione alios xxx dies iungi praecipimus, ut
adiecti temporis spatium sub ea definitione custodiant et omni adiecto tempori sit dies ultimus, quocumque potuerit definiri. emenso
tamen tempore litiganti reparationem penitus iussimus inhiberi. officium sane ad eandem multam praecipimus retineri, si eius
dissimulatione actum esse constiterit, quominus negotium peroretur. dat. id. octob. ravennae honorio viiii et theodosio v aa. conss. (412
oct. 15). 
 

 

 
CTh.11.30.65 
 

 
Idem aa. symmacho proconsuli africae. praescriptiones fori in principio a litigatoribus obponendas esse legum decrevit auctoritas nec ab
interlocutionibus appellandum esse duxerunt. quod si quis id fecerit, praeiudicialem multam subire cogetur, quae priscis sanctionibus
continetur. hac igitur lege sancimus, ut appellatio litigantium intra tempus iure praescriptum suscepta nectatur annalibus et promissa
relatio intra xxx dies legibus definitos ad sacra scrinia destinetur. quam legem nisi in omnibus causis universorum iudicum et officiorum
executio devota servaverit, statutum priscis sanctionibus multae modum ab his mox iubemus exculpi. dat. v kal. septemb. ravennae
honorio x et theodosio vi aa. conss. (415 aug. 28). 
 

 

 
CTh.11.30.66 
 

 
Idem aa. monaxio praefecto praetorio. omnes, quorum in causis sententiae iudicum appellatione suspensae sunt, vel medio tempore
transegisse demonstrent vel, si non transegerunt, consultationes eorum quantocius nostris auribus intimare cogantur, ut responsa legibus
competentia mereantur, illa videlicet lege servanda, qua cavetur neminem litigantium post interpositam appellationem intra annum ad
sacrum comitatum nostrae maiestatis accedere. dat. viii id. mart. constantinopoli monaxio et plinta conss. (419 mart. 8). 
 

 

 
CTh.11.30.67 
 

 
Idem aa. asclepiodoto praefecto praetorio. post alia: si appellationem oblatam, in qua vel tuae amplitudinis vel urbanae praefecturae
sacrum auditorium postulatur, iudex non susceperit vel suscepta appellatione apostolorum copiam denegaverit, ad deponendam super
hac iniquitate querimoniam nec non etiam conveniendum adversarium ex prolata sententia iuxta antiquum ius anni metas habeat litigator.
vel si huiusmodi appellatio suscepta non fuerit, in qua inferiorum iudicum sacra desideratur auditio, ad haec eadem facienda sex menses
habeat litigator. si vero arbiter appellationem suscipere aut relationem dare contempserit, quattuor mensum tempora observentur. ut his
quae statuimus actitatis pareat appellator temporibus, quae de appellationibus definita noscuntur. et cetera. dat. iii kal. april.
constantinopoli asclepiodoto et mariniano conss. (423 mart. 30). 
 

 

 
CTh.11.30.68 
 

 
Impp. theodosius et valentinianus aa. celeri suo salutem. in privatae rei causis praeter pensionum et competitionum negotia de ceteris
titulis ex appellatione a rationalis iudicio proconsulem oportet cognoscere. salva enim nostrae reverentia maiestatis ius nobis cum
privatis non dedignamur esse commune. dat. v kal. mart. ravennae post cons. felicis et tauri vv. cc. (429 febr. 25). 
 

 

 
CTh.11.31.0. De reparationibus appellationum 
 

 

 
CTh.11.31.1 
 

 
Impp. valentinianus et valens aa. ad mamertinum praefectum praetorio. si possessor in iudicio superatus provocationis auxilio se
defenderit et temporibus fuerit evolutus, intra mensem tertium redintegrari sibi exhaustum postulet spatium. id ni fecerit, dictam in eum
volumus manere sententiam. similis etiam ratio ex iudicio magistratuum esse debebit, tamen ut in eo artiores metae temporum serventur;
intra xxx enim illic dies reparationem poterit adipisci, ne sententiam impositam rerum effectus competens subsequatur. dat. id. octob.
veronae divo ioviano et varroniano conss. (364 oct. 15). 
 

 

 
CTh.11.31.2 
 

 
Idem aa. ad symmachum praefectum urbi. etsi post iteratum temporis lapsum nulli reparationem praescriptio legis indulgeat, tamen his
iuris beneficia subveniunt, quorum non studio aut culpa, sed aegritudo iudicis vel rei publicae interveniens negotium, ne persequerentur,
obstiterit. dat. xiiii kal. mart. mediolano valentiniano et valente aa. conss. (365 febr. 16). 
 

 

 
CTh.11.31.3 
 

 
Idem aa. ad olybrium praefectum urbi. si in sacrae cognitionis examine audientiam necessitas publica vel aegritudo iudicis abnegaverit,
intra tres menses reparatio postuletur atque in adversariorum notitiam impetrata reparatio perferatur. ac ni utrumque intra hos tres
menses fuerit effectum, sententia, quam appellator provocatione suspenderat, convalescat. quotiens vero a magistratibus pedaneisque
iudicibus dicta sententia appellatione suspenditur, super qua disceptatio non auditorii sacri, sed ordinariorum iudicum cognitione
tractanda est cuique duo ad peragendum menses causarum urgentium conclusione tribuuntur, si forte sine appellatoris studio praedictus
lapsus inciderit, intra xxx dies reparatio postuletur. dat. xiiii kal. april. treviris valentiniano et valente aa. conss. (368? 370? mart. 19). 
 

 

 
CTh.11.31.4 
 

 
Idem aa. et gratianus a. ad olybrium praefectum urbi. si qui ex iustis causis, quae divorum parentum nostrorum constitutionibus
comprehensae sunt, per occupationem eius iudicis, qui est in sacro auditorio cogniturus, ad reparationis possunt beneficium pertinere,
trium mensum tempus in utroque custodiant, scilicet ut priusquam id possit elabi, et redintegrent evoluta curricula et redintegrata
denuntient aut certe cavillatione submota his quae statuta sunt obsecundent. dat. xiii kal. iul. altaripa valentiniano n. p. et victore conss.
(369 iun. 19). 
 

 

 
CTh.11.31.5 
 

 
Idem aaa. ad olybrium praefectum urbi. in speculis agat is, adversus quem in sacro auditorio causa reparanda est et, an intra tres menses
reparationem adversarius mereatur, exploret ac statutum scitis triumphalibus diem sedulus in iudiciis litigator observet. incumbat quoque
appellatori cura, ut, si adversarius ex loco, quem habitare consuevit, forte subterfugiat, pergat cum officio publico hominique eius, quem
in loco reppererit, conventionem tradat ad adversarium perferendam idque ita gestum esse curator aut magistratus rescripti publici vel
actorum testificatione confirmet. quibus impletis si is, cuius conventio curata est, iudicium obire neglexerit, ferat hanc desidiae
contumaciaeque multam, ut urguens negotium ipso quoque absente dicatur diligentique iudicantis examine sententia proferatur ea, quam
aequitatis ratio et iuris praescripta dictaverint. dat. xviii kal. sept. altino valentiniano et valente iiii aa. conss. (373 [370] aug. 15). 
 

 

 
CTh.11.31.6 [=brev.11.9.1] 
 

 
Impp. valent. et valens aa. ad modestum pf. p. reparatis intra mensem tertium ex priore lege temporibus, in notitiam hoc ipsum
adversarii per denuntiationem ex more celebrandam iubemus sine dilatione perferri; scilicet ut, interiectorum spatiorum dinumeratione
servata, ad debitum partes iudicium revertantur. quod si is, cui reparata sunt tempora, ultra dinumerationem crediderit differendum, lata
adversus eum sententia roboretur, atque in exsecutionem semel iudicata ducantur. dat. vi. id. dec. constantinopoli, valentin. et valente iv.
aa. coss. 
 

 
interpretatio. lex ista hoc praecipit, ut, si quis videtur iniuste in causa sua victus, reparatis ante tertium mensem temporibus, quae
appellationi videntur fuisse concessa, statim hoc ipsum in adversarii sui notitiam deducere procuret, et intra tempora, quae appellationi
constituta sunt, de hoc ipso negotio is, qui appellavit, ut sibi credit competere, agere non moretur. quod si facere neglexerit, sententia,
quae adversus eum lata fuerat, perseveret, et data exsecutione in omnibus compleatur 
 

 

 
CTh.11.31.7 
 

 
Imppp. gratianus, valentinianus et theodosius aaa. ad siburium praefectum praetorio. si possessor primis dicendi negotii temporibus
excussus intra tres menses instaurationem non potuerit postulare ob id, quod copiam ad iudicia veniendi hostis obsaepserat, iuris
beneficium eiusmodi occasione non perdat sitque depulsis perduellionibus haec prima litium rerumque reparatio, ut, cum primum adiri
potuerit sacrae cognitionis auditor, cognitis causis praesidium amissae instaurationis indulgeat. dat. iii non. dec. treviris auxonio et
olybrio conss. (379 dec. 3). 
 

 

 
CTh.11.31.8 
 

 
Imppp. theodosius, arcadius et honorius aaa. victorio proconsuli asiae. quotienscumque in his negotiis, quibus aliqui ad curiam
devocantur, primus temporum lapsus inciderit, intra xxx dies sub ea definitione, qua cautum est, reparatio postuletur et petitae
reparationis tenor in adversae partis notitiam perferatur. dat. viii kal. mai. constantinopoli arcadio a. ii et rufino conss. (392 apr. 24). 
 

 

 
CTh.11.31.9 
 

 
Impp. honorius et theodosius aa. asclepiodoto praefecto praetorio. post alia: appellatoribus, qui praefinito tempore iudicia non
observaverint, haec tempora custodienda sunt, ut, si contra arbitri definitionem fuerit appellatum lapsumque provocator incurrerit,
tempora priscis statuta legibus observentur: secunda reparatione, quam provocanti ab arbitro serenitas nostra concedit, in ea quidem
provincia in qua iurgium ventilatur et in contigua tres menses, in ulteriore autem quattuor menses habitura; si vero sententiam iudicis
provocatio obiecta suspenderit, cum sacri cognitoris tribunal appellatur, post lapsum ad primam reparationem petendam tribus
mensibus statuendis, si in eadem vel proxima provincia eius adversarius commoretur, quattuor vero, si in ulteriore consistet. in secunda
vero reparatione, quam a iudice appellantibus serenitas nostra praestare consuevit, illi quidem, qui post lapsum intra tres quattuorve
menses, sicut statuimus, non poposcerit reparationem ab eo, cui sacri auditorii cognitio debetur, transacto dierum spatio designato tres
alios menses indulsimus ad impetrandum allegandumque rescriptum et ad conveniendos eos, quos pulsat intentio; ita tamen, ut tam in
prima quam in secunda reparatione, sicut iam diximus, causae idoneae comprobentur, hoc est aegritudo vel occupatio actuum publicorum
aliaque necessitas, quam iudex aut litigator diferre non potuit, vel si negotii patronus cognitis adsertionibus temporali die adesse non
potuit. clarum autem fieri volumus post secundam reparationem aliam ulterius nullo modo posse deposci et in omnibus reparationum
generibus formam custodiri, quam super his dedimus, qui se, ne conveniantur, ex reparatione subtraxerint. dat. iii kal. april.
constantinopoli asclepiodoto et mariniano conss. (423 mart. 30). 
 

 

 
CTh.11.32.0. De secundo lapsu 
 

 

 
CTh.11.32.1 
 

 
Impp. valentinianus et valens aa. ad volusianum praefectum urbi. si culpa iudicis gemino lapsu causa fuerit evoluta, iuxta divi constantini
praeceptum ipse ad redhibitionem eius aestimationis, quanto res valet, de qua iurgium est, debet adtineri. dat. iii non. septemb.
mediolano valentiniano et valente aa. conss. (365 sept. [?] 3). 
 

 

 
CTh.11.33.0. De dilationibus ex consensu 
 

 

 
CTh.11.33.1 
 

 
Impp. arcadius et honorius aa. africano praefecto urbi. cognitiones omnes quotiens consensu partium differuntur, ultra duos menses
differendi non habeant potestatem, ne paulatim libera dilatione concessa aetates plerumque iurgantium veternosis litibus consenescant.
dat. iii kal. mai. constantinopoli arcadio iiii et honorio iii aa. conss. (396 apr. 29). 
 

 

 
CTh.11.34.0. De his, qui per metum iudicis non appellaverunt 
 

 

 
CTh.11.34.1 
 

 
Imp. constantinus a. ad universos provinciales. in insulam deportandi sunt cum amissione omnium facultatum, quae fisco addicendae
sunt, ii, qui provocatione omissa litem reparare temptaverint contra comitum ceterorumque sententias qui vice nostra iudicaverint,
firmantes se per metum appellationis omisisse auxilium. in qua re vel nostrum vel praefectorum praetorio ex nostra erit iussione
iudicium. dat. kal. aug. proposita kal. sept. basso et ablavio conss. (331 aug. 1). 
 

 

 
CTh.11.34.2 
 

 
Imp. constantius a. ad volusianum praefectum praetorio. si a praefecto urbi vel a proconsule fuerit dicta sententia eandemque provocatio
minime fuerit subsecuta, praesidium postulare fas erit imminente iudicum metu territos se esse firmantibus. nam quicumque necessitatis
huiuscemodi laqueis beneficio meo eximi postulaverit, aut per me cognoscam aut excellentiae tuae impertiam notionem, hac videlicet
condicione, qua vicariorum sententiae, quas appellatio non suspenderit, ex divi patris mei sanctione retractantur. cum vero consularium
ac praesidum aliorumve sententiae in querimoniam deducentur, prioris legis statuta sectanda sunt, quae similiter certo terrore proposito
auxilium postulantibus detulit. dat. kal. ian. mediolano arbitione et lolliano conss. (355 ian. 1). 
 

 

 
CTh.11.35.0. [=brev.11.10.0.] Si pendente appellatione mors intervenerit. 
 

 

 
CTh.11.35.1 [=brev.11.10.1] 
 

 
Imp. constantinus a. ad bassum pf. p. post alia: consulentibus iudicibus, si debeant, quum de appellatione cognoscunt, litigatoris
heredibus, qui ante lapsum negotium in lite defecit, nova tempora prorogare, an eos cogere, intra dies reliquos, etiam incognitum
negotium perorare, placuit, quum de appellationibus iudicatur, altero ex litigatoribus in lite defuncto menses quattuor* innovare, et nova
tempora prorogari, ne ignorantes negotia vel etiam super adeunda hereditate dubitantes prius, quam aliquod commodum sentiant, damnis
affici compellantur. dat. xiii. kal. iun. sirmio, crispo ii. et constantino ii. caess. coss. 
 

 
interpretatio. si pendente adhuc appellatione mors intervenerit litigatoris appellantis, heredibus eius, qui appellavit, quattuor* menses
ei, cuius auctor mortuus est, ad tractandum negotium debere praestari, nec eum debere ad dicendam causam praecipitari, ne per
ignorantiam litis, quam non ad integrum tractavit, damnum videatur incurrere 
 

 

 
CTh.11.36.0. Quorum appellationes non recipiantur 
 

 

 
CTh.11.36.1 [=brev.11.11.1] 
 

 
Imp. constantinus a. ad catulinum. moratorias dilationes frustratoriasque non tam appellationes quam ludificationes admitti non
convenit. nam sicut bene appellantibus negari auxilium non oportet, ita his, contra quos merito iudicatum est, inaniter provocantibus
differri bene gesta non decet. unde quum homicidam vel adulterum vel maleficum vel veneficum, quae atrocissima crimina sunt, confessio
propria vel dilucida et probatissima veritatis quaestio probationibus atque argumentis detexerit, provocationes suscipi non oportet, quas
constat non refutandi spem habere, quae gesta sunt, sed ea potius differre tentare. qui de variis litibus causisque dissentiunt, nec temere,
nec ab articulis praeiudiciisque, nec ab his, quae iuste iudicata sunt, provocare debebunt. quod si reus in homicidii vel maleficii vel
adulterii vel veneficii crimine partem pro defensione sui ex testibus quaestioneque proposita possit arripere, parte vero obrui accusarique
videatur, tunc super interposita appellatione ab eodem, qui sibi magis, quae pro se faciant, testimonia prodesse debere affirmat, quam ea,
quae adversus ipsum egerint, nocere, deliberationi nostrae plenum arbitrium relinquatur. dat. iii. non. nov. treviris. acc. xv. kal. mai.
hadrumeti, volusiano et anniano coss. 
 

 
interpretatio. in civilibus causis vel levioribus criminibus, quae legibus non tenentur inserta, appellationi constituta legibus dilatio
praestanda est, et suspendenda est per appellationem sententia iudicantis. at vero homicidis, adulteris et reliquis, quos lex ista
comprehendit, si convicti confessique fuerint et appellare voluerint, dilatio denegetur, sed statim in manifestis criminibus convicti iudicis
est sententia proferenda, aut certe de magnis criminibus et maioribus personis ad principis est notitiam deferendum 
 

 

 
CTh.11.36.2 
 

 
Idem a. ad volusianum praefectum urbi. qui a praeiudicio appellaverit vel ab executoribus rerum antea statutarum atque alterius auditorii
praepropere iudicia poposcerit, xxx follium poena multetur, ita ut omnem causam ipse sine dilatione discingas, quippe cum et causam
tuam videaris esse facturus, si per coniventiam huiusmodi appellationem admiseris. si quas sane de omni causa interpositas esse
provocationes perspexeris, in earum disceptatione observare debebis, quod iam pridem a nobis est evidentissime constitutum. proposita
v kal. mart. romae constantino a. iiii et licinio iiii conss. (315 febr. 25). 
 

 

 
CTh.11.36.3 
 

 
Idem a. ad aelianum proconsulem africae. cum antehac lege de appellationibus data statutum sit, ne quis a praeiudicio vel ab executione
interponeret provocationem neve huiusmodi appellatio ab his, qui vice nostra iudicant, admittatur, ne in perniciem plurimorum
interpositis a praeiudicio appellationibus vel moratoriis quibusdam frustrationibus interiectis litigia protrahantur, tamen nunc poenam
addi placuit, ut intellegant universi principalis negotii disceptatione causas suas munire debere et non ab ipsis quodammodo primae
interlocutionis exordiis vel ab executionibus provocare, cum et illis, qui impatienter ab articulo appellandum putaverint, post
cognitionem totius causae liceat appellare et his, qui sero ab exsecutionibus provocant, facultas appellandi minime fuerit denegata. si quis
igitur tali usus appellatione fuerit in tuo iudicio deprehensus, ipsum quidem xxx follium poena multes, causam autem universam, eius
dumtaxat, qui a praeiudicio vel ab executione temere appellaverit, sine ulla dilatione discingas, cum in nostro auditorio dari minime
dilationem oporteat, interpositae appellationis tempore sufficiente litigatoribus ad perferendam instructionem plenissimam. proposita vi
kal. mai. karthagine constantino a. vii et constantio caes. conss. (320/6 [313] apr. 26). 
 

 

 
CTh.11.36.4 
 

 
Impp. constantius et constans aa. ad catullinum. oportuerat te publici instituti respectu confessione detectos legum severitate punire nec
frustra vitam differentum moratorias provocationes admittere, sed delatum adulterii crimen et quaestionibus athibitis adprobatum pari
sceleri immanitate damnare. quod deinceps in huiusmodi criminibus convenit observari, ut manifestis probationibus adulterio probato
frustratoria provocatio minime admittatur, cum pari similique ratione sacrilegos nuptiarum tamquam manifestos parricidas insuere culleo
vivos vel exurere iudicantem oporteat. dat. iiii kal. sept. constantio a. ii et constante caes. conss. (339 aug. 29). 
 

 

 
CTh.11.36.5 
 

 
Idem aa. ad albinum vicarium hispaniarum. cum maior substantia litigii sit, a praeiudicio provocans xxx librarum argenti pondere
plectatur: in minoribus etiam negotiis quindecim pondo argenti exsolvat. dat. vii id. april. marcellino et probino conss. (341 apr. 7). 
 

 

 
CTh.11.36.6 
 

 
Idem aa. ad leontium. in civilibus causis appellationis beneficium saepe sanximus non oportere differri. in fiscalibus vero vel rei privatae
causis, hoc est ob debitum rennuendum vel munera respuenda, si quis appellare voluerit contra utilitatem fisci vel rei privatae,
appellationem oblatam cessare oportet nec libellos huiusmodi suscipi, qui in damna fiscalia commodum sententiae latae aut dilatione
suspendant aut terrore detorqueant. dat. v id. mai. antiochiae constantio iii et constante ii aa. conss. (342 mai. 11). 
 

 

 
CTh.11.36.7 
 

 
Idem aa. ad hieroclen consularem syriae coeles. observare curabis, ne quis homicidarum veneficorum maleficorum adulterorum itemque
raptorum argumento convictus, teste superatus, voce etiam propria vitium scelusque confessus audiatur appellans. ut enim aequum est
non convictos neque confessos, quia plerumque accidit, ut fortuna iudicii argumenta conglutinet, quorum similitudine opprimatur reus
qui non possit vera ratione convinci, vel adversarii calliditas testes subtrahat, qui veritatem audacia vel acrimonia superet, vel confessos
neque convictos, quod saepe vel repentinae formidinis vel impositorum tormentorum cogit immanitas, uti in appellando ceteris etiam rei
iure communi: ita et aliena et propria voce depressum non oportet, quod contempserit aequitatem ac moram tantum usurpandae lucis
indebitae rursus importunitates arripere. dat. v id. dec. leontio et sallustio conss. (344 dec. 9). 
 

 

 
CTh.11.36.8 [=brev.11.11.2] 
 

 
Impp. constantius et constans aa. theodoro consulari syriae coeles. in fiscalibus debitis nullius provocationem tua gravitas censeat
admittendam. nec enim commodum publicum fas est diuturna frustratione suspendi, nec eludendi licentiam callidis fraudatoribus relaxari.
dat. viii. id. mart. ancyrae, rufino et eusebio coss. 
 

 
interpretatio. in manifestis fiscalibus debitis nulli penitus appellationem debere praestari, quia non oportet publicae rei commodum
qualibet dilatione suspendi 
 

 

 
CTh.11.36.9 
 

 
Idem aa. ad cerealem praefectum urbi. calliditatis auxilio perspicui debitores rei privatae nostrae solutionem cupiunt evitare frustratoriis
provocationibus interpositis. ideoque decrevimus minime convenire huiuscemodi vocem appellationis admitti. dat. x kal. aug. constantio
a. vi et constante c. conss. (353 iul. 23). 
 

 

 
CTh.11.36.10 
 

 
Idem aa. ad proclianum proconsulem africae. placuit quinquaginta pondo argenti fisco inferre prudentiam tuam, si frustratoriam
provocationem contra commodum fisci susceperis solutionemque vitanti praebueris culpabilem coniventiam. dat. xv kal. feb.
constantinopoli; acc. x kal. aug. karthagine constantio a. vii et constante caes. conss. (354 [360?] ian. 18). 
 

 

 
CTh.11.36.11 
 

 
Idem aa. ad lollianum praefectum praetorio. ab exsecutione vel a praeiudicio appellationem oblatam suscipi non oportet. dat. viii kal. aug.
arbitione et lolliano conss. (355 iul. 25). 
 

 

 
CTh.11.36.12 
 

 
Idem aa. ad volusianum praefectum praetorio. publica utilitate suadente in causis pensitationum debitorumque fiscalium inhibitum est
provocationis auxilium. et cetera. dat. iiii kal. aug. arbitione et lolliano conss. (355 iul. 29). 
 

 

 
CTh.11.36.13 
 

 
Idem aa. ad probum proconsulem africae. cum constet iam dudum esse nostra sanctione praeceptum, ne aliquis, cum fiscale debitum
postulatur, audeat provocare, proconsulare officium, si patientiam commodaverit, xxx pondo auri fisco cogatur inferre. dat. viiii kal. iul.
sirmio datiano et cereale conss. (358 iun. 23). 
 

 

 
CTh.11.36.14 
 

 
Idem aa. ad flavianum proconsulem africae. gravis ista commotio est ac non ferenda iracundia iudicis, quae effusione humani sanguinis
expiatur. sed ad fucum iniquitatis augendum lex nostri genitoris adscita est, scilicet ut diceretur genitor noster convictis in quaestione
violentiae appellationis perfugia decerpsisse. plectatur, inquit, qui manifestam detegitur commisisse violentiam. quae legis suae verba
aliis quoque scitis clemens conditor explanavit. etenim vigorem vindictae differri post totius negotii exitum noluit, scilicet ut, si procacem
vesaniam pricnipalis negotii discussio publicasset, convictum reum aut medietatis amissio aut sors deportationis adfligeret. dat. iii non.
aug. tauro et florentio conss. (361 aug. 3). 
 

 

 
CTh.11.36.15 
 

 
Impp. valentinianus et valens aa. salutem dicunt ordini civitatis karthaginiensium. post alia: ab executione vel a praeiudicio provocantes
decrevimus non admitti, in tantum, ut contra definita facientes quinquaginta libras argenti condemnatione feriantur. dat. prid. non. feb.
mediolano divo ioviano et varroniano conss. (364 febr. 4). 
 

 

 
CTh.11.36.16 
 

 
Idem aa. ad symmachum praefectum urbi. interpositas appellationes a praeiudicio vel ab exsecutione damnantes et eum, qui ab
istiusmodi titulis provocaverit, et officium, quod non renuntiarit, quinquagenas argenti libras fisco nostro iubemus inferre, litem suam
faciente iudice qui recepit. dat. viii id. octob. altino; accepta xvi kal. nov. divo ioviano et varroniano conss. (364 oct. 8). 
 

 

 
CTh.11.36.17 
 

 
Idem aa. ad modestum praefectum praetorio. nulli officialium a sententia proprii iudicis provocatio tribuatur nisi in eo tantum negotio,
quod ratione civili, super patrimonio forsitan, aput proprium iudicem inchoarit, scilicet ut in eo tantum negotio a sententia eius cui paret
iudici quisquis velit officialis appellet, quod per procuratorem persequi iure tribuitur. dat. iiii id. iun. cyzico valentiniano et valente aa.
conss. (370 iun. 10). 
 

 

 
CTh.11.36.18pr. 
 

 
Idem aa. ad symmachum praefectum urbi. post alia: nullum audiri provocantem ante definitivam sententiam volumus, si tamen in iudicio
competenti negotium fuerit inchoatum, salva scilicet iuris antiqui moderatione atque sententia, cum vel exceptio obponitur vel ad
agendum locus poscitur vel dilatio instrumentorum causa aut testium postulatur atque haec impatientia vel iniquitate iudicum
denegantur. (365 dec. [?] 20). 
 

 

 
CTh.11.36.18.1 
 

 
Similiter ne ab exsecutione quidem provocantem admitti convenit, si tamen executoris vitio minime modus sententiae transeatur. (365
dec. [?] 20). 
 

 

 
CTh.11.36.18.2 
 

 
In fiscalibus quoque vel manifestis debitis et criminalibus confessis negotiis nec non etiam praeiudiciis omnis prava repugnantium
amputetur intentio. (365 dec. [?] 20). 
 

 

 
CTh.11.36.18.3 
 

 
Postremo universas appellationes, quas iura improbant, non oportet audiri. dat. xiii kal. ian. mediolano valentiniano et valente aa. conss.
(365 dec. [?] 20). 
 

 

 
CTh.11.36.19 
 

 
Imppp. valentinianus, valens et gratianus aaa. ad olybrium praefectum urbi. abstinendum prorsus appellatione sancimus, quotiens
fiscalis calculi satisfactio postulatur aut tributariae functionis sollemne munus exposcitur aut publici vel etiam privati, dummodo
evidentis atque convicti, redhibitio debiti flagitatur, ut necessario in contumacem vigor iudiciarius excitetur. proposita romae xv kal. sept.
valentiniano et valente ii aa. conss. (368 aug. 18). 
 

 

 
CTh.11.36.20 [=brev.11.11.3] 
 

 
Imppp. valent., valens et grat. aaa. ad claudium pf. u. quoniam chronopius ex-antistite idem fuit in tuo, qui fuerat in septuaginta
episcoporum ante iudicio, et eam sententiam provocatione suspendit, a qua non oportuit provocare, argentariam mulctam, quam huius
modi facto sanctio generalis imponit, cogatur expendere. hoc autem non fisco nostro volumus accedere, sed his, qui indigent, fideliter
erogari. quod in hac causa et ceteris ecclesiasticis fiat. dat. viii. id. iul. valentin. n. p. et victore coss. 
 

 
interpretatio. chronopium episcopum a multis episcopis fuisse damnatum, et studuisse eum ante iudicium sententiam, quae
proferebatur, appellatione suspendere. a qua sententia, quia iuste prolata fuerat, appellare minime debuisset, in qua eum gravi mulctae, id
est quinquaginta librarum argenti addictum fuisse dicit: quae tamen summa ipsius mulctae non fisco prodesse iussa est, sed pauperibus
erogari 
 

 

 
CTh.11.36.21 [=brev.11.11.4] 
 

 
Iidem aaa. ad eupraxium pf. u. post alia: a discussoribus observari iubemus, ut manifesti debitores provocationis suffragio minime
subleventur etc. pp. xvi. kal. mart. gratiano a. iii. et equitio coss. 
 

 
interpretatio. omnes, qui huius modi negotia discutiunt, hoc specialiter observare debere, ut manifesti debitores appellationis suffragio
non utantur, nec evidens debitum ulla possint appellationis dilatione suspendere 
 

 

 
CTh.11.36.22 
 

 
Idem aaa. ad claudium praefectum urbi. in interdicto quorum bonorum cessat licentia provocandi, ne, quod beneficio celeritatis inventum
est, subdatur iniuriis tarditatis. dat. xii kal. iun. treviris gratiano a. iii et equitio conss. (374 mai. 21). 
 

 

 
CTh.11.36.23 
 

 
Imppp. valens, gratianus et valentinianus aaa. ad thalassium proconsulem africae. exceptis praescriptionibus peremptoriis si quis ab
articulo appellare temptaverit, non audiatur, sed neglecta appellatione iudex discussis omnibus tendat ad finem, reservata post ultimum
facultate partibus appellandi, si displicuerit definitiva sententia. neque tamen sit iudici potestas irrogandae multae. satis enim poenae
videtur non audiri ab articulo provocantem. et cetera. dat. iii kal. feb. treviris accepta vi kal. mai. valente vi et valentiniano ii aa. conss.
(378 ian. 30). 
 

 

 
CTh.11.36.24 
 

 
Idem aaa. ad thalassium proconsulem africae. post alia: si quis post susceptam super praescriptionibus peremptoriis appellationem et
responsum a nobis redditum aliam peremptoriam praescriptionem obposuerit, non admittatur, et si propter eam non admissam
provocare voluerit, refutetur. sane volumus ei iuxta ordinem iuris defensionis loco praescriptiones peremptorias, quibus ante uti
debuerat, reservari. quam formam ab his cognitoribus volumus observari, quibus necesse est interpositam provocationem nostrae
insinuare clementiae: in ceteris vero iudiciis eadem, quae dudum statuta fuerat, forma servetur. et cetera. dat. iii kal. feb. valente vi et
valentiniano ii aa. conss. (378 ian. 30). 
 

 

 
CTh.11.36.25 
 

 
Idem aaa. ad thalassium proconsulem africae. post alia: ab exsecutione appellari non posse satis et iure et constitutionibus cautum est, ita
ut appellantem etiam nostris sanctionibus statuta multa compescat, nisi forte executor sententiae modum iudicationis excedat. a quo si
fuerit appellatum, executione suspensa decernendum putamus, ut, si res mobilis est, ad quam restituendam exsecutoris opera fuerit
indulta, appellatione suscepta possessori res eadem detrahatur et idoneo collocetur, reddenda ei parti, pro qua sacer cognitor iudicaverit.
quod si de possessione vel fundis exsecutio concessa erit et eam suspenderit provocatio, fructus omnes, qui tempore interpositae
provocationis capti vel postea nati erunt, in deposito collocentur, iure fundi penes eum qui appellaverit constituto. sciant autem se
provocatores vel ab exsecutione appellantes vel ab articulo ex his dumtaxat causis, ex quibus recipi iussimus provocationem, si eos
perperam intentionem cognitoris suspendisse claruerit, quinquaginta librarum argenti animadversione multandos. dat. iii kal. feb. treviris
valente vi et valentiniano ii aa. conss. (378 ian. 30). 
 

 

 
CTh.11.36.26 [=brev.11.11.5] 
 

 
Imppp. grat., valent. et theodos. aaa. ad hypatium pf. u. quisquis, ne voluntas diem functi testamento scripta reseretur, vel ne hi, quos
scriptos patuerit, heredes edicti per divum hadrianum conditi beneficium consequantur, ausus fuerit provocare, interpositamque
appellationem, cuius de ea re notio erit, recipiendam esse crediderit, viginti librarum auri mulcta et litigatorem, qui tam importune
appellaverit, et iudicem, qui tam ignave conniventiam adhibuerit, involvat. dat. non. april. treviris, ausonio et olybrio coss. 
 

 
interpretatio. haec lex specialiter praecipit, ut, si quis a quocumque* conditum testamentum per appellationem differre voluerit, ut non
debeat reserari, et scriptum heredem ab adeunda hereditate suspendere, et in hac parte iudex appellatori voluerit praebere consensum, ut
quo minus scriptam voluntatem non sequatur effectus: tam ipse iudex quam is, qui appellaverit, viginti libras auri fisco cogatur exsolvere 
 

 

 
CTh.11.36.27 
 

 
Idem aaa. hypatio praefecto augustali. universi, quos in publicis contractibus manifestissimos debitores cognitio inquisitioque convicerit,
statim ut sententia fuerit promulgata, obnoxii redhibitioni teneantur nec illis aliquid ad excogitandas fraudes et versutias exerendas morae
ac temporis relaxetur. dat. viii id. mai. constantinopoli merobaude ii et saturnino conss. (383 mai. 8). 
 

 

 
CTh.11.36.28 
 

 
Idem aaa. euchario proconsuli palaestinae. propter neglectorum contumaciam praeceptorum obnoxios beneficio provocationis excluso
poenam inferre sine aliqua procrastinatione praecipimus. dat. x kal. dec. constantinopoli merobaude ii et saturnino conss. (383 nov. 22). 
 

 

 
CTh.11.36.29 
 

 
Idem aaa. ad pelagium comitem rerum privatarum. ante certum sententiae tempus et ordinem eventus a discussore vel a rationali
appellare non liceat. et cetera. dat. xv kal. mart. mediolano arcadio a. i et bautone conss. (385 febr. 15). 
 

 

 
CTh.11.36.30 
 

 
Idem aaa. ad florentinum comitem sacrarum largitionum. saepe cautum est evidentissimos debitores appellantes audiri nullatenus
oportere, deinde ab exsecutione adeo posse neminem provocare, ut, si hoc forte temptaverit, ut postea a praeiudicio appellans, ad
quinquaginta librarum argenti multam iure retinendus sit. et cetera. dat. vii kal. dec. aquileiae arcadio a. i et bautone conss. (385 nov. 25). 
 

 

 
CTh.11.36.31 
 

 
Imppp. theodosius, arcadius et honorius aaa. hypatio praefecto augustali. officium, quod rettulit provocare convictos vel appellare
confessos, xxx auri libras inferat fisco, nec ulla episcoporum vel clericorum vel populi suggeratur intervenire aut intervenisse persona. nec
enim eos fas est adimi debitae severitati, qui pacem publicam actuum perturbatione confusam rebelli contumacia miscuerunt. non ignaro
ipso etiam iudicante, nisi post sententiam dictam impleverit suas partes, eadem se multa, qua officium, esse plectendum. dat. v id. april.
constantinopoli arcadio a. ii et rufino conss. (392 apr. 9). 
 

 

 
CTh.11.36.32 
 

 
Impp. arcadius et honorius aa. apollodoro comiti rerum privatarum. et publicarum necessitatum et privati aerarii poscit utilitas, ne
commoda, quae domui nostrae debentur, callidis debitorum artibus differantur. quam ob rem eorum appellatione reiecta, qui aperte
manifesteque convicti sunt, hoc observari praecepti huius auctoritate censemus, ut ei, quem constiterit esse publicum debitorem,
appellationis beneficium denegetur. dat. iiii id. aug. mediolano arcadio iiii et honorio iii aa. conss. (396 aug. 10). 
 

 

 
CTh.11.36.33 
 

 
Imppp. arcadius, honorius et theodosius aaa. nestorio comiti et duci. aliquantos in tripolitana provincia reos temere ad appellationis
comperimus auxilium convolare, ut poenam provocatione defugiant. ideoque decernimus, ut manentibus his, quae de audientiae
discretione superioribus sunt decreta praeceptis, in convictos tamquam confessos sententia proferatur, ea nihilo minus condicione
servata, ut nullus, priusquam iudicii formam examen susceptae cognitionis inveniat, appellandi habeat facultatem. dat. vii id. dec.
ravennae arcadio a. vi et probo v. c. conss. (406 dec. 7). 
 

 

 
CTh.11.37.0. [=brev.11.12.0.] Si de momento fuerit appellatum. 
 

 

 
CTh.11.37.1 [=brev.11.12.1] 
 

 
Imppp. valent., theodos. et arcad. aaa. ad eusignium pf. p. quum de possessione et momento causa dicitur, etsi appellatio interposita
fuerit, tamen lata sententia sortiatur effectum, atque ita demum ad nostram scientiam referatur. ita tamen possessionis reformationem
fieri oportet, ut integra omnis proprietatis causa servetur. dat. xiv. kal. dec. mediolano, honorio n. p. et evodio coss. 
 

 
interpretatio. si de momento fuerit appellatum, momentariae causae audientiam proprietati obesse penitus non debere, quamlibet de
momento videatur aliquid iudicatum, quod in effectum sit sine dubio deducendum, nec possit appellatione suspendi. iubet tamen,
restituto momento causam proprietatis ex integro debere cognosci 
 

 

 
CTh.11.38.0. [=brev.11.13.0.] De possessione ab eo, qui bis provocaverit, transferenda. 
 

 

 
CTh.11.38.1 [=brev.11.13.1] 
 

 
Imppp. valent., theodos. et arcad. aaa. proculo pf. u. qui gemino iudicio fuerit superatus, nec tamen obstinatam illam pervicaciam
putaverit relinquendam, sed iterum provocandum esse crediderit, ab eo ad petitorem mox possessio transferatur. dat. xvi. kal. iul.
aquileia, tatiano et symmacho coss. 
 

 
interpretatio. si quicumque* in una causa duobus iudiciis fuerit superatus et adhuc eandem agendi pertinaciam voluerit retinere, et
iterum appellandum esse putaverit, in adversarium eius continuo possessio transferatur 
 

 

 
CTh.11.39.0. De fide testium et instrumentorum 
 

 

 
CTh.11.39.1 
 

 
Imp. constantinus a. aurelio helladio. etsi veteris iuris definitio et retro principum rescripta in iudicio petitori eius rei quam petit
necessitatem probationis dederunt, tamen nos aequitate et iustitia moti iubemus, ut, si quando talis emerserit causa, in primordio iuxta
regulam iuris petitor debeat probare, unde res ad ipsum pertineat; sed si deficiat pars eius in probationibus, tunc demum possessori
necessitas imponatur probandi, unde possideat vel quo iure teneat, ut sic veritas examinetur. dat. naisso xv kal. octob. paulino et iuliano
conss. (325 sept. 17). 
 

 

 
CTh.11.39.2 [=brev.11.14.1] 
 

 
Imp. constantinus a. et c. ad severum comitem hispaniarum. scripturae diversae et fidem sibi invicem derogantes, ab altera parte prolatae,
nihil firmitatis habere potuerunt. dat. iv. non. mai. constantinopoli, dalmatio et zenophilo coss. 
 

 
interpretatio. si quis multiplici scriptura contractum suum munire cupiens de una re venditionem et donationem proferat vel
quaecumque* alia documenta: omnia rescindantur, quia impugnantes se chartulas lex haec vetat admitti 
 

 

 
CTh.11.39.3pr. [=brev.11.14.2pr.] 
 

 
Idem a. ad iulianum praesidem. iurisiurandi religione testes prius, quam perhibeant testimonium, iam dudum arctari praecepimus, et ut
honestioribus potius fides testibus habeatur. 
 

 

 
CTh.11.39.3.1 [=brev.11.14.2.1] 
 

 
Simili more sanximus, ut unius testimonium nemo iudicum in quacumque* causa facile patiatur admitti. et nunc manifeste sancimus, ut
unius omnino testis responsio non audiatur, etiamsi praeclarae curiae honore praefulgeat. dat. viii. kal. sept. naisso, optato et paulino
coss. 
 

 
interpretatio. testes priusquam de causa interrogentur, sacramento debere constringi, ut iurent, se nihil falsi esse dicturos. hoc etiam
dicit, ut honestioribus magis quam vilioribus testibus fides potius admittatur. unius autem testimonium, quamlibet splendida et idonea
videatur esse persona, nullatenus audiendum 
 

 

 
CTh.11.39.4 
 

 
Impp. constantius et constans aa. aurelio mimenio. quotiens scriptura aliqua profertur eaque ab eo, adversus quem facere videtur,
suspecta dicitur, non solum is, qui de ea dubitat, falso conscriptam cogatur ostendere, verum etiam ille, qui eadem utitur, veritate
subnixam probare cogatur. dat. vi kal. septemb. constantinopoli constantio iiii et constante iii aa. conss. (346 aug. 27). 
 

 

 
CTh.11.39.5 
 

 
Pars actorum habitorum aput imperatorem iulianum augustum mamertino et nevitta conss. x kal. april. constantinopoli in consistorio:
adstante iovio viro clarissimo quaestore, anatolio magistro officiorum, felice comite sacrarum largitionum. et cetera. imp. iulianus a. dixit:
thnikauta grammatia megalhn isxun exei, otan peri autwn twn grammatiwn mh amfisbhthsij ec allwn ofeilei bebaiousvai. (362 mart. 23). 
 

 

 
CTh.11.39.6 
 

 
Impp. valentinianus et valens aa. ad olybrium praefectum urbi. cum res agatur ex scripto, aut infirmari scribturam convenit aut probari.
infirmari autem quae potest, nisi falsa doceatur? falsa porro a quibus aliis demonstranda est quam ab illis qui negant ei esse credendum?
dat. prid. id. mart. treviris valentiniano nb. p. et victore conss. (369 mart. 14). 
 

 

 
CTh.11.39.7 [=brev.11.14.3] 
 

 
Imppp. valens, grat. et valent. aaa. ad antonium pf. p. post alia: iubemus, omnes deinceps, qui scripturas nefarias comminiscuntur, quum
quid in iudicio promiserint, nisi ipsi adstruxerint veritatem, ut suspectae scripturae et falsi reos esse detinendos. dat. prid. id. ian.
treviris, valente vi. et valentin. ii. aa. coss. 
 

 
interpretatio. quicumque* scripturam in audientiam protulerit, veritatem eius probare iubeatur, quia hoc in omnibus causis statutum
est, ut scripturam prolator affirmet. nam si is, qui scripturam protulit, eius non adstruxerit veritatem, ut falsitatis reum esse retinendum 
 

 

 
CTh.11.39.8 
 

 
Pars actorum habitorum in consistorio aput imperatores gratianum, valentinianum et theodosium cons. syagri et eucheri die iii kal. iul.
constantinopoli. in consistorio imp. theodosius a. dixit: episcopus nec honore nec legibus ad testimonium flagitatur. idem dixit:
episcopum ad testimonium dicendum admitti non decet, nam et persona dehonoratur et dignitas sacerdotis excepta confunditur. (381 iun.
29). 
 

 

 
CTh.11.39.9 [=brev.11.14.4] 
 

 
Imppp. grat., valent. et theodos. aaa. ad florentium praefectum augustalem. non oportet in absentem, quasi in praesentem atque
convictum, verum statim putari, quicquid ab eo solo dicitur, qui accusat. dat. xiii. kal. ian. richomere et clearcho coss. 
 

 
interpretatio. quoties quilibet accusator aliquid de adversario suo eo absente suggesserit, ei ante discussionem utriusque partis penitus
non credatur 
 

 

 
CTh.11.39.10 [=brev.11.14.5] 
 

 
Iidem aaa. paulino praefecto augustali. presbyteri citra iniuriam quaestionis testimonium dicant, ita tamen, ut falsa non simulent. ceteri
vero clerici, qui eorum gradum vel ordinem consequuntur, si ad testimonium dicendum petiti fuerint, prout leges praecipiunt, audiantur.
salva tamen sit litigatoribus falsi actio, si forte presbyteri, qui sub nomine superioris loci testimonium dicere citra aliquam corporalem
iniuriam sunt praecepti, hoc ipso, quod nihil metuant, vera suppresserint. multo magis etenim poena sunt digni, quibus quum plurimum
per nostram iussionem delatum fuerit, occulto inveniuntur in crimine. dat. viii. kal. aug. arcadio a. i. et bautone coss. 
 

 
interpretatio. presbyteri citra iniuriam quaestionis, id est sine supplicio corporali possunt testimonium dicere. alii vero clerici, qui
eorum ordinem sequuntur, si ad testimonium dicendum adhibiti fuerint, sicut leges praecipiunt, audiantur: ita ut salva sit contra
presbyteros falsi actio, si in aliquo docebuntur fuisse mentiti; quia magis poena digni sunt, quibus quum lex reverentiam praestet, suae
professionis immemores in mendacii crimine deteguntur 
 

 

 
CTh.11.39.11 
 

 
Imppp. valentinianus, theodosius et arcadius aaa. flaviano praefecto praetorio. hi, qui sanctam fidem prodiderint et sacrum baptisma
profanarint, a consortio omnium segregati sint, a testimoniis alieni. et cetera. dat. v id. mai. concordiae tatiano et symmacho conss. (391
mai. 11). 
 

 

 
CTh.11.39.12 [=brev.11.14.6] 
 

 
Impp. arcad. et honor. aa. aeternali proconsuli asiae. cogi possessorem ab eo, qui expetit, titulum suae possessionis edicere, quae tanta
erit amentia, ut, ratione praepostera, petitor ab eo, quem pulsat, informari suas postulet actiones, quum omnem probationem exigi
oporteat ab eo, qui vindicare nititur, non ab eo, qui se iuste tenere contendit? intentanti namque, non suscipienti, probationum necessitas
imponenda est praeter eum, qui edicere cogitur, utrum pro possessore an pro herede possideat. dat. xii. kal. april. constantinopoli,
arcadio iv. et honorio iii. aa. coss. 
 

 
interpretatio. lex ista hoc praecipit, ut probatio non a possessore, sed a petitoris partibus requiratur, quia omnem probationem ab eo
quaeri debere dicit, qui petitam rem desiderat obtinere, non ab illo, qui se iuste tenere contendit; praeter illum tantum casum, ubi
interrogari necesse est possidentem, utrum ex sua persona an ex successione coeperit possidere 
 

 

 
CTh.11.39.13 [=brev.11.14.7] 
 

 
Impp. honor. et theodos. aa. caeciliano pf. p. post alia: quoniam ingenui testes ad causas postulantur alienas, si socii et participes
criminis non dicantur, sed fides ab his notitiae postuletur, in exhibitione necessariarum personarum, hoc est testium talis debet esse
cautio iudicantis, ut, his venturis ad iudicium, per accusatorem aut ab his, per quos fuerint postulati, sumptus* competentes dari
praecipiat etc. dat. xii. kal. febr. ravennae, honorio viii. et theodos. iii. aa. coss. 
 

 
interpretatio. quicumque* testes necessarios habet, dummodo idoneos, qui non sint causae aut culpae participes, studeat, qualiter eos
suo sumptu*, ubi causa dicenda est, debeat exhibere 
 

 

 
 
 
	 Theodosian Code 
	 Ius Romanum 
	 The Latin Library 
	 The Classics Page