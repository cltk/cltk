Catullocalvos-Satura 
 
 
 

 IOANNIS PASCOLI CATULLOCALVOS - SATURA (1897) 
 
 Iohanni comiti Codronchio Argelio senatori sacra 
 
 
 
 Ibat per Veteres tunicatus forte Tabernas 
 quidam annis iuvenis nec voltu serior idem, 
 bellus et urbanus, nihil indefessus agendo. 
 Si toga dest umeris, digito non, thunice, laevae, 
 5 anule, non destis levibus, sicyonia, talis. 
 Praeterea flavos, procero corpore, sic ut 
 trans ripas fortasse Padi crevisse putares. 
 Cetera nil optet puero nutricula, quod non 
 huic uno tribuat, formam, rem, denique mentem, 
 10 aspectu quivis, nisi quid color arguit albus 
 atque inducta genis oculorum longior umbra. 
 Venerat ad nonam pedetemtim a Castore pilam, 
 qua crotalis sonat et mima saltante taberna: 
 exadversus adest statura parvolus alter, 
 15 mundus et acer et is qui vano plurima gestu 
 secum ageret, digitis conclusis rite duobus, 
 saepius extendens infesto pollice dextram. 
 Perstrictus taciti strepitu certaminis auris 
 cauponam pernix evaserat, ecce "Quid?" audit 
 20 "quo videor, Licini, tibi casu struma Vatini? 
 nam minitabundus praeter nos ire parabas. 
 Effluxitne animo quod heri convenit? Adesdum!" 
 "O Valeri, mi feste dies" respondit, "at adsum. 
 Nescioquid mecum gradiens meditabar et ultra 
 25 quam vellem mentis nos impetus ipse ferebat. 
 Quid tu, belle? satin recte? Sed pallor amantem 
 arguit. Heu vereor ne exerceat illa bo&ocirc;pis 
 Alciden Iuno te alium. Cave. Consulis uxor 
 est, si non eadem Iovis est uxorque sororque!" 
 30 "Nugaris, Licini: nihil hoc" ait "adtinet ad nos. 
 Amentis, nec amantis erat". "Cur? scire laboro. 
 Dic nobis" inquit "sodes, h&iacute;na e&iacute;domen &aacute;mpho ". 
 "Nosti: non vir me consul, non Iuppiter ipse 
 deterreret, ut iste bonus deterret adulter, 
 35 qui colit, urguet, amat, qui rursus respuit, odit, 
 istud qui nomen de more bo&ocirc;pis fecit". 
 "Num Cicero?" "Cicero". "Qui? quaeso. Nonne patronus 
 optimus ... ?" "Em! fateor talem mihi, stante corona, 
 visum, cum graviter sit sanctum dixit apud vos 
 40 hoc igitur nomen (meministin, Calve?) poetae . 
 Nunc aliud longe est". "Quine ipsos saepe poetas 
 eludit ..." "Sine nos eludat, iure vocet nos 
 cantores , dum ne mox ipse poemata tangat!" 
 "Dum ne, inquam, desiderio se venditet ultro, 
 45 false, tuo! Sed macte, puer, virtute: nihildum 
 profecit, nihil, adiuro, post proficiet, si 
 vera Terentia, quod dicunt, praesensit". "Ain tu?" 
 "Sic". "Me, ocelle, beas". "Et ab hoc metuo Pulchello, 
 Patri quem dicunt Patriae ne forte mali quid 
 50 apportetur. At hora abiit iam tota. Tabernam 
 cur cessas intrare pudens?" "I prae, sequar". "Euge!" 
 Ut consederunt, melioris copa lagenam 
 iussa notae tulit et cyathos. Potatur. Utrumque 
 movit deinde pedum et manuum crotalistria plausu: 
 55 te magis heu, Valeri. Nam dum fiagrantibus illi 
 imminet hic oculis et toto pectore, lapsae 
 forte pugillares ita defluxere tabellae 
 in mensam. Quibus obrepsisti, Calve, sinistra. 
 Arripit et subito legit et pronuntiat Ille 
 60 mi par esse deo ... "Iam Calvom iure vocem te, 
 Marrucine Asini?" conclamat "redde" Catullus 
 "redde pugillares". "Ad calcem dum veniam, sis". 
 "O sectumque mala mihi sutumque alite buxum! 
 Moecha mihi pridem quod ridens involat, et nunc ..." 
 65 "Nunc minime tibi moechus ego; magis, inprobe, moecho. 
 Qualis enim est, cyathis totidem quae pulchra bibatur 
 Lesbia, quot bibitur Celeris, si collibet, uxor? 
 Heu vere statuo nimium gestire Catullum!" 
 "Ten sanum, iucunde, rear?" "Si scribere versus 
 70 insani est, dicas ambo insanire licebit". 
 Arreptoque stilo coepit perarare tabellas. 
 It stilus et tenui proscindit vomere ceram: 
 nusquam haeret nec cunctatur nec vertitur umquam. 
 
 I. EIDOLON HELENAE 
 
 Otium, Valeri, tibi molestum est. 
 75 Somnias vigil atque vana captas 
 nubila, aera solitudinemque, 
 seu quid vanius est inaniusque. 
 Namque femina non id est, quod ipsa est, 
 sed quod esse cupis, quod esse reris 
 80 tute eam; tibi non amatur ipsa, 
 sed tuae mera mentis umbra quaedam. 
 Idaeaque Helenen trahis biremi, 
 concupiscis, haves, amas, potiris, 
 pugnasque et cruciaris interisque: 
 85 tu quidem excruciabere et peribis: 
 in Pharo latet insula puella, 
 quam verax habitat senex marinus. 
 Tum, Valeri, certas aequatam currere ceram. 
 It manus et metam velox evitat et addit 
 90 in spatia: inversa buxum conscribitur hasta. 
 
 II. ALAUDAE 
 
 Tintinant aures mihi nuntiantes 
  non ita absenti bona verba dici, 
  mens nec ipsa iam meliora de me 
   sentit et adfert. 
 95  Quin et ex alto videor mihi corde 
  omen exaudire malum, velut si 
  tu gemas, orto Cane, parra, nulli 
   conspicienda. 
  Sentio: sed quid faciam? Voluptas 
 100  altior sensus animumque tangit 
  et beat, monstrent licet haec et illa et 
   omnia letum. 
  Inminent campis nebulae malignis, 
  alites ipsis nebulis rapaces: 
 105  garriunt vero super has et illas 
   semper alaudae. 
 Hinc voluit propriis Calvom meminisse Priapi 
 versiculis, elegis Sileni Musa Catullum. 
 
 III. PRIAPUS 
 
 Sola deliciis suis destituta puella 
 110 quaedam reptat in hortulo, subrubent ubi mala, 
 iamque humi cucumis viret, iam cucurbita pallet. 
 Tristis adloquitur senem mox puella Priapum: 
 "Cur, quaeso, iuvenis iubet me valere, Priape, 
 cuius in tenero fides tanta amore reperta est? 
 115 cui nemo facinus volens exprobraverit, unum 
 praeter hoc miserae mihi, nolit ipse quod unus? 
 Qui tamen sequitur malam stultus omnivolamque 
 feminam, et magis et magis tanto deperit illam 
 quanto digna minus minusque et videtur et ipsa est". 
 120 Cui Priapus: "In hortulo falce qui tibi tutus 
 est mea, aspice ut mala dulcia pendent, 
 aspice ut tibi et inminent sorba livida eidem. 
 Quae si sponte cadunt, legis sorba, mala relinquis. 
 Namque dulcem ab eo trahunt ipso sorba 
 125 unde amarities venit multa marcida malis. 
 Haec contusa, puto, levi quamvis volnere sordent, 
 haec sunt in pretio magis quo sunt putidiora". 
 
 IV. SILENUS 
 
 "Te clausum gleba Pariorum marmoris una 
   in lapicidinis delituisse ferunt 
 130 Aevi qui cursum, qui longa silentia labi 
   audieris longis pervigil auriculis; 
 cum vero cunei diviso marmore glebam 
   solverunt, exstas protinus e lapide: 
 dic age, quae tantum diducat labra voluptas 
 135   et quo sis nobis nomine rite deus». 
 "Nullus eram latuique diu Silenus, et idem 
   hic Genius bruti marmoris usque fui. 
 Nil circum nisi marmor erat, pars marmoris ipse: 
   sic magno mixta est parvola gutta mari. 
 140 Hic Amor uda tuens, hic mecum nuda latebat 
   emergens pelago Praxitelia Venus, 
 hic Bacchus mecum florens, hic Maenades; euhoe! 
   nocturnoque lapis murmure plenus erat».
 
 Hic ubi facundi calices hausere Falerni, 
 145 alterni dicunt discordi carmine Noctem. 
 
 V. NOCTIS PARTES PRIORES 
 
  Abibat in crepusculum dies nimis morata. 
 Inops, amore perditus, domo remotus, "Inger, 
 vini ministeri" inquii "scyphos meracioris". 
 Ut lychnus igne floruit, iam prima fax bibentis 
 150 rugis videt senilibus frontem solutiorem. 
 Cubare tempus ut fuit, caput mihi bibenti, 
 quae me, puella, fugeras, exoscularis absens. 
 Ut tempus omne defuit, me visus est bibente 
 adesse tinnulum mihi qui commodaret aurum; 
 155 mediaque nocte principes et plebs domum bibentem 
 magnis vocare plausibus me; rex et audiebam. 
 
 VI. NOCTIS PARTES ALTERAE 
 
 Ut galli cecinere, illud Ave et perpetuo vale 
 invitus recolo, quod neque, lux, audieram libens. 
 Quare, sic ut erant cuncta gravi pressa silentio, 
 160 omnes adfuerunt iam positae sollicitudines. 
 Subversos calices deseruit lychnus et in nigris 
 me solum tenebris et memorem destituit mei. 
 Dilucescit: abest et genetrix et pater et domus, 
 telluremque aliam sol alius detegit exsuli. 
 165 Tum tardo sulcant ambo mucrone tabellas. 
 Te, Circe, Calvos canit et te, Anticle, Catullus. 
 
 VII. CIRCE 
 
 Ut Sole nata Circe semel adtigit oculis 
 heroa, subitus aegros amor inpulit animos; 
 itaque ad pedes viri amens provolvitur; ab eo, 
 170 prensis genubus, amorem petit anxia misere. 
 Quid alumnus ibi Iovis, quid populator urbium? 
 Simul undique pepulit lux umbras nova resides, 
 socii ducem foventes calida stabula sues 
 limis vident Ulixen fera per nemora gradi 
 175 Comes est itineris illi vaga cerva pede levi. 
 Hanc virgula cohercens, quocumque cupit, agit, 
 quae virgula sociorum male terga tetigerat. 
 Cicuresque iam leones domitique modo lupi 
 surgunt eramque longis ululatibus agitant. 
 
 VIII. ANTICLUS 
 
 180 Dimicat Anticlus: pugnanti personat auris 
 cognita longinqua maga vox a coniuge, clausum 
 quae vox nuper equi lignea conmorat in alvo. 
 paene vir et socios et se ipsum prodidit amens, 
 absentis vocem simul excepit Hypereas 
 185 ni manibus multaque os conpressisset Ulixes 
 vi respondenti iamiamque exire volenti. 
 "Infans! non coniunx" inquit "tibi: Tyndaris haec est, 
 quae teque in letum vocat et communiter omnis!" 
 Sic erat: ille memor carae nunc coniugis instat 
 190 et furit in Troas facibus nocturnus et hasta, 
 donec Deiphobi pugnans procumbit ad aedis. 
 Ardebant aedes, cum vir iam mortis in ipso 
 limine conspexit Menelaum. "Rex," ait "audi! 
 si quicquam de te meritus procul omnibus aegre, 
 195 invitus, morior carisque parentibus atque 
 fratribus atque domo, me fac Helene Ledaea 
 visat et, ut nuper, voces imitetur amatae 
 coniugis: hoc fuerit pro tantis luctibus unum, 
 coniugis audita si tantum voce quiescam". 
 200 Annuit armipotens casum miseratus amici. 
 Ut vero (clara cingunt incendia fiamma) 
 prodiit et lento coram gradiens incessu 
 Tyndaris Anticlo semel adstitit admiranti, 
 "Ne, dea, ne quicquam, quaeso, Iove nata, loquaris" 
 205 inquit "ut aspectam moribundo pectore portem 
 unam te servemque memor, neu vita sub umbras 
 cum lacrimis fugiat sese miserata". Nec illinc 
 declinans oculos paulatim est obrutus umbra. 
 Tum duo versiculis vates caelestia tangunt: 
 210 Hesperus adridet Calvo, sed Luna Catullo. 
 
 IX. HESPERUS 
 
  Ne, puer, maledixeris 
 linquens Lucifero domum 
 cum patris grege, cum pedo, 
 quod tu, Lucifer ut iubet, 
 215   peram sumis abisque; 
 unus et peragras agros 
 tu quidem, unus et emicat 
 caelo Lucifer, atque alau- 
 dae superne canunt, sonant 
 220   tintinnabula terris. 
 Perge, ne maledic, puer, 
 namque vespere te domum 
 sidus et referet. Domi 
 ligna sunt, puer, in foco, 
 225   mater est, bona puls est. 
 Unus et peragras humi 
 tu quidem, unus et emicat 
 sublime Hesperus: abstulit 
 Lucifer, referet novo 
 230   nomine Hesperus idem. 
 Nupta, tu quoque ne nimis 
 criminare, quod Hesperus 
 tardus haereat (hoc quidem 
 tu tecum, bona sed palam 
 235   carpis advenientem): 
 uxor in thalamo viri 
 mane cras eadem nimis 
 criminabere, quod nimis 
 Lucifer properet, novo 
 240   nomine Hesperus idem. 
 
 X. LUNA 
 
  Luna, quae vaga vertici 
 montis et tacitis casis 
 inmines et anhelitu 
   lucidos legis amnis, 
 245 te canam miseris piam, 
 Luna, nam simul occidit 
 Sol et aurea cum die 
 Spes hinc avolat omnis; 
   non eam sinis exsulem 
 250 tunc abire, sed excipis 
 candido trepidam sinu 
 vestis, Luna, vietae; 
 induis trepidae tuum 
 lumen, atque silentiis 
 255 rosidis madidam tuis 
   huc Spem, Luna, remittis: 
 facta quae leve Somnium 
 clausas ingreditur domos, 
 exilisque, ope qua solet, 
 260   dormientibus adstat.
 
 Haec tu, Calve, supervolitans levis aequora cerae: 
 
 XI. NESTOR 
 
 Eamus! Ecquis ancorale solvere 
 moratur? ecquis alba vela pandere? 
 Eamus atque iam petamus insulas 
 265 ubi est Achillis umbra praepetis pedes. 
 Humi haeret hasta, currus adstat, hordeo 
 equi fruuntur, arbori ipse se applicat; 
 sub arbore umbra Nestoris sedet senis. 
 "Fuisse pauper" Aeaci nepos ait 
 270 "colonus atque pauperis, senex, quoque 
 bubulcus ipse, sed diutius quidem 
 fuisse mallet hic! Quid interest enim, 
 age, omnibus vel imperare mortuis?" 
 "Deosne" Nestor inquit "inmemor tui 
 275 lacessis usque, praeter une ceteros 
 beate? Namque quicquid istud est, quod es, 
 adhuc iuventa prima suppetit tibi 
 equosque iungis excitasque pulverem. 
 Ego ille iure, qui prius Gerenius 
 280 eques vocabar omnibus, querar magis 
 senex perennis usquequaque desidens".
 
 Haec haerens uno versu tu quoque, Catulle: 
 
 XII. REDITUS 
 
 Eamus: esse nuntium ferunt matri 
 non belle. Eamus: heu piae malest matri 
 285 periculose cara mater aegrotat, 
 exstinguitur. Citata me rapit raeda. 
 Est foedus aer, stridulo natant imbri 
 viae. Domum nanciscor. Adferunt: "Actum est. 
 Iam nec potest videre nec potest fari; 
 290 matrisque membra solvit ultimum frigus". 
 Accedo. At oculum mater adlevat: fatur: 
 "Quin facitis ignem? pupulus meus friget".
 
 Alterni posthac referunt haec ordine vates: 
 
 XIII. AMOR 
 
 1
 
 Ut violae circa ripas et flumina, cum ver 
 295 incipit et clari vicerunt frigora soles, 
 permulcent auras, procul et via fragrat odore 
 et procul aeria fruitur novitate viator: 
 at propius cupide ripas accede, viator: 
 nullus odor naris temptabit, nulla voluptas: 
 300 sic et amor: dum primus abest, dum fervet oletque: 
 si propius tandem, victus dulcedine, tangis, 
 iam nec olet nec fervet amor nec denique quicquam est.
 
 2
 
 Ut flos in clausis humilis viget hesperis hortis 
 inter odoratas violas et lilia, nullo 
 305 in pretio, quippe ex se nullum exspiret odorem: 
 praeteriens luci despectat iure viator: 
 ast idem redeat multa vel nocte viator: 
 nocte olet et secum vigil aurea sidera mulcet: 
 sic amor: ut luci despectent, ut male volgo 
 310 audiat; ut tranquilla quies advenit et umbra 
 ille animum quodam secretum ture vaporat. 
 Hic Calvos: "Satis est lusum: labor ultimus hic est". 
 
 XIV. MEL 
 
 At tu, Catulle, somnia, ut lubet: licet 
 captare nubes, experiri Lesbiam. 
 315 Tua, ut leo, in te patere, saeve, verbera, 
 sine illa taetra peste morboque inplicet, 
 expellat omni pectore omne gaudium, 
 perurat intestina! Nam quid adtinet? 
 Flores amaros apibus offerat salix: 
 320 apes amaro ex flore dulce mel liquant. 
 Tristisque amor progignet iste carmina 
 saeclis futura plurimis dulcedini.
 
 Consurgunt tandem, nam serior appetit umbra. 
 Mox vero ut minime iuvisset cena Catullum, 
 325 non oculos somnus noctu texisset (at illum 
 excepit, lecto deserto, lectulus, et sic 
 fecit, Calve, tibi parvom, iucunde, poema), 
 ipse, puto, dixit, nec me narrare necesse est. 

 
 
 
 
	 Pascoli 
	 Neo-Latin 
	 The Latin Library 
	 The Classics Homepage