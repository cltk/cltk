ROMAN EPITAPHS
		 

		 
		 
	 
	
 

 ROMAN EPITAPHS
 

 

 
B 52

 

 
Hospes, quod deico paullum est, asta ac pellege. 
Heic est sepulcrum hau pulcrum pulcrai feminae. 
Nomen parentes nominarunt Claudiam. 
Suom mareitum corde deilexit souo. 
Gnatos duos creauit. Horum alterum 
in terra linquit, alium sub terra locat. 
Sermone lepido, tum autem incessu commodo. 
Domum servavit. Lanam fecit. Dixi. Abei.

 

 
B 53
 

 
Rogat ut resistas, hospes, te hic tacitus lapis, 
dum ostendit quod mandavit, quoius umbram te[git. 
pudentis hominis frugi cum magna fide, 
praeconis Oli Grani sunt ossa heic sita. 
tantum est. hoc voluit nescius ne esses. vale.
 

 
B 83
 

 
Homo es: resiste et tumulum contempla meum. 
iuenis tetendi ut haberem quod uterer. 
iniuriam feci nulli, officia feci pluribus. 
bene vive, propera, hoc est veniundum tibi.

 

 
B 129
 

 
Quod quisque vestrum mortuo optarit mihi, 
id illi eveniat semper vivo et mortuo.
 

 
B 151
 

 
Mi fili, mater rogat ut me ad te recipias.
 

 
B 153
 

 
Monumentum maerens mater fecit feiliae, 
quae nunquam laesit matre[m
 

 
B 154
 

 
Dolens et maerens filieis fecit sueis.
 

 
B 190
 

 
Adeste amici, fruamur tempus bonum, 
epulemur laeti, vita dum parva manet, 
Baccho madentes, hilaris sit concordia. 
eadem fecerunt hi cuncti dum viverent, 
dederunt acceperunt, dum essent, fruniti sunt. 
et nos antiquorum emitemur tempora. 
vive dum vivis, nec quidquam denegaveris 
animo indulgere, quem commodavit deus.
 

 
B 204
 

 
Si pro virtute et animo fortunam habuissem, 
magnificum monumentum hic aedifica&lt;vi&gt;ssem tibi. 
Nunc, quoniam omnes mortui idem sapimus, satis est.
 

 
B 243
 

 
Dum vixi, bibi libenter. bibite vos, qui vivitis!
 

 
B 244
 

 
Quod edi bibi, mecum habeo, quod reliqui, perdidi.
 

 
B 397
 

 
Rapta sinu matris iacet hic miserabilis infas 
ante novem plenos lunae quam viveret orbes. 
hanc pater et mater maesti flevere iacentem 
parvaque marmoreo clauserunt membra sepulchro.
 

 
B 439
 

 
D. M. Marcanae C. f. Verae T. Caesius Lysimachus coniugi sanctissimae et sibi vivos posuit.
 

 
 V er tibi contribuat sua munera florea grata 
 E t tibi grata comis nutet aestiva voluptas 
 R eddat et autumnus Bacchi tibi munera semper 
 A c leve hiberni tempus tellure dicetur.
 

 
B 465, ll. 20-21
 

 
Re]s hominum sic sunt ut [cit]rea poma: 
aut matur]a cadunt, aut [immatura] leguntur.
 

 
B 507
 

 
Tempera iam genitor lacrimis tuque, optima mater, 
desine iam flere. poenam non sentio mortis; 
poena fuit vita, requies mihi morte parata est.
 

 
B 590
 

 
Zoticus hic nomen nudum vanumque reliquit, 
in cineres corpus et in aethera vita soluta est.
 

 
B 659
 

 
Felix vita viri, felicior exitus ipse. (...)
 

 
B 799
 

 
Vos qui transitis, nostri memores rogo sitis: 
q[uo]d sumus, h[o]c eritis, fuimus quandoque q[uo]d estis.
 

 
B 801
 

 
Quid sumus aut loquimur, vita est quid deni[que nostra?  
Vel modo nobiscum vixit homo, nunc homo no[n est. 
Stat lapis et nomen tantum, vestigia nulla. 
Quid quasi iam vita est? Non est quod quaerere cu[res!
 

 
B 808
 

 
Qui legis hunc titulum, mortalem te esse memento.
 

 
B 822
 

 
Quod si longa magis nexissent stamina Parcae, 
aequius iste lapis patris super ossibus esset.
 

 
B 823
 

 
Desine iam mater lacrimis renovare querellas, 
namque dolor talis non tibi contigit uni.
 

 
B 825
 

 
Morte cita rapto tumulum fecere [parentes.
 

 
B 827
 

 
Incolumes salvosque suos in morte reliquit.
 

 
B 831
 

 
Conliberti et conservi merito posuerunt.
 

 
B 838
 

 
Hospes, ad hunc tumulum ne meias ossa precantur 
tecta hominis. Set si gratus homo es, misce bibe da mi.
 

 
B 843
 

 
casta pudica decens sapiens generosa probat(a).
 

 
B 844
 

 
infelix annosa viro nataeque superstes.
 

 
B 848
 

 
Adulescens, tam etsi properas, hic te saxsolus 
rogat ut se aspicias, deinde ut quod scriptust legas. 
hic sunt ossa Maeci Luci sita 
Pilotimi vasculari. 
hoc ego vole[bam] nescius ni esses. vale.
 

 
B 998
 

 
Quid quereris fatis mortis, carissime coniunx, 
  cum sit communis omnibus una via? 
desine sollicitum pectus lacerare dolore: 
  temporis hospitium non solet esse diu.
 

 
B 1015
 

 
Debita libertas iuveni mihi lege negata 
  morte immatura reddita perpetua est.
 

 
B 1051
 

 
Tu pater et mater lacrumis retinete dolorem, 
  nam fato raptam non potes eripere.
 

 
B 1134
 

 
Hoc desiderium titulo c[oniux et amorem 
  testatur Laeti Fusca relicta [sui. 
quam quia non potuit fletu[s simul eximere a]evo, 
  iunxit concordi nomen [in] hoc tum[ulo. 
  O utinam iunctos licuisset amore frui.
 

 
B 1173
 

 
Flet domus et cari lugunt sine fine parentes 
  abreptum fatis: contegor hoc titulo. 
quis non exempli doleatur mortis acerbae? 
si me vidisses aut si mea funera nosses, 
  fudisses lacrimas, hospes, in ossa mea.
 

 
B 1184
 

 
Si quis forte mor]ae patiens vis scire viator 
parvolus hic a]tris titulis quid noster aratus 
reddat ager lacrim]as, paulum consiste, docebo. 
Haec Aeli Steph]ani quondam carissima coniux 
  dum vixit, fuerat] Flauia Nicopolis, 
nec uiuet non ca]ra mihi, cum vita manebit. 
Delectat iam nulla] quies nisi mortis imago, 
  in somnis repeto quam r]apuere dei. 
Semper ego ut Manes possint] audire iterabo, 
  Flauia Nicopolis, nomen dulce tuum, 
  et tumulo spargam saepe meas lacrimas. 
O mihi si superi uellent praestare roganti 
  ut tuo de tumulo flos ego cerna novum 
crescere vel viridi ramo vel flore amaranti 
vel roseo vel purpureo violaeque nitore, 
ut qui praeteriens gressa tardante viator 
viderit hos flores, titulum et sibi dicat: 
"Hoc flos est corpus Flaviae Nicopolis." 
 
B 1194
 

 
Mater si poss[em], fili, vice morte subirem. 
  nunc iacis hoc tumulo, sit tibi terra levis.
 

 
B 1247
 

 
Quod superest homini, requiescunt dulciter ossa 
  nec sum sollicitus ne subito esuriam 
et podagram careo nec sum pensionibus arra 
  et gratis aeterno perfruor hospitio. 
  
B 1269
 

 
Vivos mi feci, ne post me lentius heres 
  conderet exsiguo busta suprema rogo. 
sacri sunt Manes, hic iaceo in tenebris cum Successa 
  coniuge sancta, s(it) m(ihi) t(erra) l(evis).
 

 
B 1274
 

 
Morborum vitia et vitae mala maxima fugi: 
  nunc careo poenis, pace fruor placida.
 

 
B 1299
 

 
Quid lacrimas? factum est, | vir bone, vive vale.| 
sed tibi, invide, opto, qui | ossucula mea hic sita esse | gemis, 
morte tardata vivas | aeger inops.
 

 
B 1308
 

 
  Have Septima, sit tibi terra levis. 
quisque huic tumulo possuit ardente lucernam, 
  illius cineres aurea terra tegat.
 

 
B 1323
 

 
Si modo sunt Manes, sentiant: spes vit(a)e nostr(a)e fueras, 
  nuc quis ubi iaceas, indicat iste lapis.
 

 
B 1331
 

 
Nomen non dico nec quod vixerit annis, 
  ne dolor im mentem cum legimus maneat. 
infans dulcis eras, sed tempore parvo. 
mors vitam vicit, ne libertatem teneres. 
  he.iu non dolor est, ut quem amas pereat? 
  nunc mors perpetua libertatem dedit.
 

 
B 1420
 

 
Patricium domus haec aeterna laude tuetur: 
  astra tenent animam, caetera tellus habet.
 

 
B 1428
 

 
Coniu[gio nostro] spatium breve contigit aevi: 
  non capiunt longas gaudia magna moras.
 

 
B 1449
 

 
Hoc qui scire cupis iaceant quae membra sepulchro, 
  disces, dum relegas hos modo versiculos. * * *
 

 
B 1451
 

 
Tu qui carpis iter gressu properante, viator, 
  siste gradum, quaeso. quod peto, parva mora est. 
  oro ut praeteriens dicas: s(it) t(ibi) t(erra) l(evis).
 

 
B 1452
 

 
  Dic rogo qui transis: sit tibi terra levis.
 

 
B 1493
 

 
  Ulterius nihil est morte neque utilius.
 

 
B 1494
 

 
Vos ego nunc moneo, semper qui vivitis avare: 
nudus natur(a) fueras a matre creatus, 
  nudus eris. obitis gratia nulla datur.
 

 
B 1495
 

 
Nihil sumus et fuimus mortales. respice lector, 
  in nihil ab nichilo quam cito recidimus.
 

 
B 1496
 

 
Olim non fuimus, nati sumus unde quieti: 
  nunc sumus ut fuimus, cura relicta vale.
 

 
B 1497
 

 
Vita bonum est et vita malum, mors neutrum habet ho[ru]m: 
  perspice si sapias, [q]uid magis expedia[t. 
  set quia sunt Man[es], sit tibi terra lev[is.
 

 
B 1498
 

 
Evasi effugi. Spes et Fortuna valete, 
  nil mihi vobiscum est, ludificate alios.
 

 
B 1500
 

 
  Es, bibe, lude, veni. 
  
B 1532
 

 
Cara mieis vixi, virgo vitam reddidi. 
mortua heic ego sum et sum cinis, is cinis terrast, 
sein est terra dea, ego sum dea, mortua non sum. 
rogo te, hospes, noli ossa mea violare
 

 
B 1540
 

 
Tu qui stas et spectas mortem monimenti mei, 
aspice quam indigne sit data mihi. 
vixi annis VI, in VII escendens animam deposui meam. 
noli dolere mater, Fatus hoc voluit me[us. 
te, lapis, obtestor ne puellae tenerae gravis esse velis.
 

 
B 1570
 

 
V(iva) Salvidiena Q. l. Hilara Salvidienae Faustillae 
deliciae suae eruditae omnibus artibus. 
reliquisti mammam tuam gementem plangentem plorantem. 
vix(it) an. XV mensib. III dieb. XI hor. VII. 
virginem eripuit Fatus malus. 
destituisti, vitilla mea, miseram mammam tuam.
 

 
B 1609
 

 
D(is) M(anibus) s(acrum). memoriae aeternae C. Valeri Saturnini, qui vix(it) 
annis noviens denis, prope convenientibus annis. 
h(ic) s(itus) e(st): o(ssa) t(ibi) b(ene) q(uiescant).
 

 
B 1796
 

 
karissimae, t(u) m(ihi) d(ebueras) f(acere), n(unc feci) ego tibi.
 

 
B 1892
 

 
L. Octavi Silvane, bene quiescas. 
mater tua rogat te ut se ad te recipias. vale.
 

 
B 2164
 

 
Moneo te lectis litteris, ne contemnas et velis 
titulum movere, et corpori iniuriam facere. Si quis 
autem sibi admiserit, non bono suo fecerit, et 
superos et inferos iratos habeat. Lecto meru(m) profunde.
 

 
 
 CIL 2.6130
 

 
Vixi, quem ad modum volui; quare mortuus sum , nescio.
 

 
 CIL 6.15258
 

 
Balnea vina Venus corrumpunt corpora nostra, 
  set vitam faciunt b(alnea) v(ina) V(enus).
 

 
 CIL 6.19007
 

 
Geminiae Agathe Matri dulcissimae. 
Mater nomen eram mater non lege futura, 
quinque etenim solos annos vixisse fatebor 
et menses septem diebus cum vinti duobus. 
dum vixi lusi, sum cunctis semper amata. 
nam pueri voltum, non femine, crede, gerebam, 
quam soli norant Agathen qui me genuerunt, 
ingenio docili, forma pulchra ac veneranda, 
rufa coma, tonso capite posttrema remisso. 
convivae cuncti nunc mi bona pocula ferte 
diciteque ut semper meo corpori terra levis sit. 
nec parvae doleat requiem mei perqua(m) Faventius, 
nutritor plus quam genitor, qui solam amavit. 
est mihi nam mater, pater et praecesserat olim 
nec doluit casum, soror est et matris amoenae 
tristis et ipsa meae mortis. quos cuncti parentes 
solando vitae dulci retinete precantes 
ne dolor augescat seu maeror tristis abundet. 
qui legitis, totum nomen si nosse velitis, 
noscetis Geminiam Agathen, quam mortis acerbus 
eripuit letus teneramque ad Tartara duxit. 
hoc est, sic est, aliut fieri non potest; hoc ad nos. 
 

 
 CIL 6.23003
 

 
Credo certe ne cras.
 

 
 CIL 6.26011
 

 
Scita hic sit[a est. 
Papilio volita(n)s texto religatu[s] aranist. 
  illi praeda rep&lt;e&gt;ns, huic data mors subitast.

 

 
 CIL 6.29952
 

 
Respice et crede. 
Hoc est, sic est, aliut fieri non licet.

 

 
 CIL 8.9913
 

 
Viator! Quod tu, et ego; quod ego, et omnes.

 

 
 CIL 11.6243
 

 
Viator, viator! 
Quod tu es, ego fui; quod nunc sum, et tu eris
 

 
 CIL 12.825
 

 
Flos aetatis hic iacet intus condita saxo. 
O utinam possit reparari spiritus ille, 
ut sciret quantus dolor est!
 

 

 
 
 
	 The Miscellany 
	 The Latin Library 
	 The Classics Page